---
TOCTitle: 'Guida alla gestione dei rischi di protezione: Capitolo 1: Introduzione alla Guida alla gestione dei rischi di protezione'
Title: 'Guida alla gestione dei rischi di protezione: Capitolo 1: Introduzione alla Guida alla gestione dei rischi di protezione'
ms:assetid: '23a5cdd6-e148-4663-95d5-22f9a45ba0a7'
ms:contentKeyID: 20213236
ms:mtpsurl: 'https://technet.microsoft.com/it-it/library/Cc163151(v=TechNet.10)'
---

Guida alla gestione dei rischi di protezione
============================================

### Capitolo 1: Introduzione alla Guida alla gestione dei rischi di protezione

Pubblicato: 15/10/2004

##### In questa pagina

[](#ehaa)[Riepilogo generale](#ehaa)
[](#egaa)[Destinatari della guida](#egaa)
[](#efaa)[Ambito di applicazione della guida](#efaa)
[](#eeaa)[La chiave del successo](#eeaa)
[](#edaa)[Termini e definizioni](#edaa)
[](#ecaa)[Convenzioni di stile](#ecaa)
[](#ebaa)[Supporto per questa guida](#ebaa)
[](#eaaa)[Ulteriori informazioni](#eaaa)

### Riepilogo generale

#### Problemi dell'ambiente operativo

Molte organizzazioni riconoscono il ruolo fondamentale che la tecnologia informatica (IT) ricopre a sostegno dei loro obiettivi aziendali. Tuttavia, l'ambiente in cui si trovano le attuali infrastrutture IT con elevati volumi di connessioni diventa sempre più ostile ed è caratterizzato da una frequenza crescente degli attacchi e dalla parallela necessità di riduzione dei tempi di reazione. Le organizzazioni spesso non sono in grado di reagire ai nuovi pericoli di protezione prima di averne subito gli effetti. La gestione della protezione delle loro infrastrutture, e del valore aziendale che tali infrastrutture contribuiscono a realizzare, è diventata perciò la preoccupazione principale dei reparti IT.

Le nuove normative in materia di tutela della privacy, obblighi finanziari e governance aziendale costringono inoltre le organizzazioni a gestire le loro infrastrutture IT in modo più attento ed efficace rispetto a quanto avveniva in passato. Molti enti governativi e organizzazioni che intrattengono rapporti commerciali con tali enti sono obbligati per legge a mantenere un livello minimo di controllo su diversi aspetti legati alla protezione. L'assenza di un'appropriata gestione preventiva della protezione può tradursi nella mancata assunzione di obblighi fiduciari e legali e comportare quindi seri rischi per la carriera dei dirigenti e per il futuro di tutta l'organizzazione.

#### Una soluzione migliore

Microsoft offre un approccio alla gestione dei rischi di protezione di tipo preventivo che può aiutare le organizzazioni di qualsiasi dimensione ad affrontare nel modo giusto queste difficoltà di ordine ambientale e legale. Un processo formale di gestione dei rischi di protezione consente alle organizzazioni di operare nel modo più efficiente ed economicamente conveniente, mantenendo un livello noto e accettabile di rischio aziendale e identificando un percorso coerente e chiaro per organizzare e assegnare una priorità alle risorse limitate al fine di gestire i rischi. I vantaggi offerti dalla gestione dei rischi di protezione si manifestano chiaramente nel momento in cui vengono adottati controlli efficaci ed economicamente convenienti che riducono i rischi a un livello accettabile.

La definizione di rischio accettabile, e l'approccio alla gestione dei rischi, varia naturalmente in base alle singole organizzazioni. In quest'area non esiste una risposta giusta o sbagliata, al contrario oggi vengono adottati molteplici modelli di gestione dei rischi ognuno dei quali rappresenta un compromesso tra vari livelli di correttezza, utilizzo di risorse e tempo, complessità e soggettività. Attraverso l'investimento in un processo di gestione dei rischi, per il quale siano definiti una solida infrastruttura e ruoli e responsabilità chiari, le organizzazioni si preparano a identificare le priorità, a pianificare la riduzione delle minacce e ad affrontare i pericoli o le vulnerabilità future. Un efficace programma di gestione dei rischi rappresenta inoltre un fattore determinante dell'evoluzione aziendale in termini di conformità ai nuovi requisiti normativi.

#### Il ruolo di Microsoft nella gestione dei rischi di protezione

Questo documento è la prima guida pubblicata da Microsoft che contiene istruzioni interamente dedicate alla gestione dei rischi di protezione. La guida è stata elaborata sulla base delle esperienze di Microsoft e dei suoi clienti ed è stata testata e rivista durante il suo sviluppo da clienti, partner e tecnici specializzati. Questa pubblicazione è nata con l'obiettivo di fornire una chiara guida operativa su come implementare un processo di gestione dei rischi di protezione che sia in grado di assicurare una serie di vantaggi, tra i quali:

-   Consentire ai clienti di approdare a una condizione di sicurezza preventiva, abbandonando i frustranti processi reattivi adottati nel passato.

-   Fare della protezione un elemento misurabile, mettendo in evidenza il valore dei progetti di protezione.

-   Aiutare i clienti a ridurre in modo efficiente i principali rischi esistenti all'interno dei loro ambienti piuttosto che applicare risorse scarse a tutti i possibili rischi.

#### Panoramica della guida

Questa guida presenta una serie di modelli ibridi di gestione dei rischi avvalendosi degli standard di settore nell'ambito di un processo di natura iterativa composto da quattro fasi e volto a raggiungere il migliore equilibrio tra costi ed efficacia. Durante un processo di valutazione dei rischi, i rischi più importanti vengono identificati rapidamente mediante procedure qualitative. A queste farà seguito un processo di natura quantitativa basato su ruoli e responsabilità attentamente definiti. Questo approccio estremamente preciso consente di elaborare una descrizione approfondita dei rischi più importanti. Insieme, le procedure qualitative e quantitative del processo di valutazione dei rischi rappresentano la base dalla quale partire per prendere valide decisioni in merito ai rischi e alle relative misure di riduzione, nell'ambito di un processo aziendale intelligente.

**Nota:** alcuni dei concetti trattati in questo riepilogo generale possono risultare completamente nuovi ma verranno illustrati nel dettaglio nel corso dei capitoli seguenti. Ad esempio, nel Capitolo 2, "Analisi delle procedure di gestione dei rischi di protezione", vengono prese in esame le differenze tra la valutazione dei rischi di tipo qualitativo e quantitativo.

Il processo di gestione dei rischi di protezione Microsoft consente alle organizzazioni di implementare e mantenere processi per l'identificazione dei rischi e la definizione delle relative priorità all'interno dei loro ambienti IT. Il cambiamento da un punto di vista reattivo a uno preventivo rappresenta un miglioramento fondamentale delle condizioni di protezione degli ambienti IT dei clienti. Una protezione migliorata aumenta a sua volta la disponibilità delle infrastrutture IT e il valore aziendale.

Il processo di gestione dei rischi di protezione Microsoft combina vari approcci tra i quali l'analisi quantitativa pura, l'analisi del ritorno sull'investimento nella protezione (ROSI), l'analisi qualitativa e l'adozione delle procedure consigliate. È importante osservare che questa guida illustra un processo e pertanto non prevede specifici requisiti tecnologici.

#### Fattori fondamentali del successo

Gli elementi fondamentali che contribuiscono all'adozione di un programma di gestione dei rischi di protezione ottimale a livello dell'intera organizzazione sono molteplici. Tra questi, gli elementi che rivestono un'importanza critica sono presentati qui, mentre gli altri fattori vengono descritti nella sezione "La chiave del successo" riportata in seguito all'interno di questo capitolo.

Innanzitutto, un processo di gestione dei rischi di protezione che non goda del sostegno e dell'impegno dei dirigenti dell'azienda è destinata a fallire. Quando la strategia di gestione dei rischi viene guidata dall'alto, la protezione di un'organizzazione viene identificata in termini di valore per l'azienda. In secondo luogo, è importante definire chiaramente i ruoli e le responsabilità dei partecipanti al processo. Oltre a essere responsabili dell'identificazione dell'impatto dei rischi, i titolari dell'azienda sono nella posizione migliore per definire il valore aziendale dei beni necessari per lo svolgimento delle diverse funzioni. Il Gruppo protezione informatica ha il ruolo di identificare le probabilità del verificarsi dei rischi, sulla base dei controlli attuali e proposti. Il Gruppo IT deve implementare i controlli scelti dal Comitato direttivo per la protezione nel momento in cui la probabilità di un attacco comporti un rischio inaccettabile.

#### Passaggi successivi

Attraverso l'investimento in un programma di gestione dei rischi, per il quale siano definiti un processo valido e attuabile e chiari ruoli e responsabilità, le organizzazioni si preparano a identificare le priorità, a pianificare la riduzione delle minacce e ad affrontare i pericoli o le vulnerabilità di importanza critica. Questa guida consente alle organizzazioni di valutare il loro livello di preparazione a far fronte ai rischi e di identificare le loro capacità di gestione dei rischi. Per ulteriori informazioni o assistenza, contattare l'Account Team di Microsoft o un partner di Microsoft Services.

[](#mainsection)[Inizio pagina](#mainsection)

### Destinatari della guida

Questa guida è diretta principalmente a consulenti, specialisti della protezione, architetti di sistema e professionisti IT responsabili della pianificazione dello sviluppo e del deployment di applicazioni o di infrastrutture per più progetti. Questi ruoli comprendono le seguenti mansioni:

-   Architetti e pianificatori con il compito di definire le architetture nelle rispettive organizzazioni.

-   Membri del team di protezione delle informazioni dedicati principalmente a garantire la protezione delle varie piattaforme utilizzate nell'organizzazione.

-   Specialisti della protezione e del controllo IT responsabili dell'adozione delle precauzioni adeguate per proteggere le organizzazioni e i loro beni più importanti.

-   Analisti, dirigenti aziendali e responsabili dei processi decisionali aziendali con esigenze e obiettivi aziendali critici che richiedono supporto IT.

-   Consulenti che richiedono strumenti per il trasferimento delle conoscenze per i clienti e i partner aziendali.

[](#mainsection)[Inizio pagina](#mainsection)

### Ambito di applicazione della guida

Questa guida illustra come pianificare, definire e mantenere un processo di gestione dei rischi di protezione ottimale all'interno di organizzazioni di qualsiasi tipologia e dimensione. Verranno illustrate le modalità di esecuzione delle diverse fasi di un progetto di gestione dei rischi e si descriverà come trasformare il progetto in un processo continuo di adozione dei controlli più utili, efficaci ed economicamente convenienti per la riduzione dei rischi di protezione che investono l'organizzazione.

#### Sommario

La *Guida alla gestione dei rischi di protezione* comprende sei capitoli descritti brevemente di seguito. Ogni capitolo approfondisce un aspetto del processo completo richiesto per avviare e mantenere una gestione dei rischi di protezione continua all'interno di un'organizzazione. Completano la guida diverse appendici e strumenti utili per organizzare gli specifici progetti di gestione dei rischi di protezione.

##### Capitolo 1: Introduzione alla Guida alla gestione dei rischi di protezione

In questo capitolo viene presentata la guida e una breve panoramica dei diversi capitoli.

##### Capitolo 2: Analisi delle procedure di gestione dei rischi di protezione

Al fine di costituire una base di partenza per il processo di gestione dei rischi di protezione Microsoft è importante prendere in esame i diversi modi in cui le organizzazioni hanno affrontato la gestione dei rischi di protezione in passato. Questo capitolo potrà essere consultato rapidamente da parte dei lettori che possiedono già conoscenze approfondite su questa disciplina; si consiglia invece a chi si è da poco avvicinato alla gestione dei rischi o alle tematiche relative alla protezione di leggere questo capitolo con attenzione. Il capitolo inizia con un esame dei punti forti e deboli degli approcci alla gestione dei rischi di tipo preventivo e reattivo, per poi passare a un'analisi approfondita del concetto di maturità per la gestione dei rischi di un'organizzazione introdotto nel Capitolo 1, "Introduzione alla Guida alla gestione dei rischi di protezione". Il capitolo conclude infine con la valutazione e il confronto tra la gestione dei rischi di tipo qualitativo e quantitativo, ovvero i due metodi tradizionali. Il processo proposto nella guida viene presentato come metodo alternativo in grado di assicurare il giusto equilibrio tra le due metodologie tradizionali, sulla base dell'efficacia dimostrata a seguito dell'applicazione presso Microsoft.

##### Capitolo 3: Panoramica della gestione dei rischi di protezione

Questo capitolo fornisce un'analisi più approfondita del processo di gestione dei rischi di protezione Microsoft e presenta alcuni concetti fondamentali nonché i fattori critici per il successo. Nel capitolo vengono inoltre forniti consigli su come preparare l'organizzazione al processo mediante una pianificazione efficace e la creazione di un valido Team di gestione dei rischi di protezione con ruoli e responsabilità ben definiti.

##### Capitolo 4: Valutazione dei rischi

In questo capitolo viene illustrata nel dettaglio la fase di valutazione dei rischi del processo di gestione dei rischi Microsoft. Le procedure previste in questa fase includono la pianificazione, la semplificazione della raccolta dei dati e la definizione delle priorità dei rischi. Il processo di valutazione dei rischi comporta molteplici attività, alcune delle quali possono risultare particolarmente impegnative per le organizzazioni di grandi dimensioni. L'identificazione e la determinazione del valore dei beni aziendali può ad esempio richiedere molto tempo, mentre attività come l'identificazione dei pericoli e delle vulnerabilità richiedono notevoli competenze tecniche. Le difficoltà legate a queste attività confermano l'importanza della pianificazione e creazione di un valido Team di gestione dei rischi di protezione, come viene ulteriormente illustrato nel Capitolo 3, "Panoramica della gestione dei rischi di protezione".

In una prima generica definizione delle priorità dei rischi, il Team esamina l'elenco completo dei rischi di protezione con un approccio qualitativo al fine di identificare rapidamente i rischi più significativi su cui concentrare maggiormente l'attenzione. I principali rischi vengono quindi sottoposti a un'analisi approfondita mediante tecniche quantitative che consentono di ottenere un elenco più breve contenente solo i rischi più seri, corredati di misurazioni dettagliate che il Team potrà utilizzare quando dovrà prendere le importanti decisioni durante la fase successiva del processo.

##### Capitolo 5: Supporto alle decisioni

Nel corso della fase di supporto alle decisioni, il Team di gestione dei rischi di protezione decide come affrontare i rischi chiave nel modo più efficace ed economicamente conveniente. Il Team identifica le soluzioni di controllo, determina i costi di acquisizione, implementazione e supporto delle singole soluzioni, valuta il grado di riduzione dei rischi assicurato dalle soluzioni e infine determina, in collaborazione con il Comitato direttivo per la protezione, quali soluzione di controllo devono essere implementate. Il risultato così ottenuto è un piano chiaro e attuabile per il controllo o l'accettazione di ognuno dei rischi identificati come principali nella fase di valutazione dei rischi.

##### Capitolo 6: Implementazione delle soluzioni di controllo e misurazione dell'efficacia del programma

In questo capitolo vengono descritte le due fasi conclusive del processo di gestione dei rischi di protezione Microsoft: implementazione delle soluzioni di controllo e misurazione dell'efficacia del programma. Durante la fase di implementazione delle soluzioni di controllo, i responsabili dell'attuazione della riduzione dei rischi creano ed eseguono i piani basati sull'elenco delle soluzioni approvate nel corso del processo di supporto alle decisioni al fine di ridurre i rischi identificati nella fase di valutazione dei rischi. Il capitolo contiene inoltre alcuni collegamenti a istruzioni che possono risultare utili ai responsabili dell'attuazione della riduzione dei rischi per affrontare un'ampia gamma di rischi. La fase di misurazione dell'efficacia del programma è un'attività continua del Team di gestione dei rischi di protezione che prevede la verifica periodica dei controlli implementati durante la fase precedente per accertare se il livello di protezione ottenuto è effettivamente quello previsto.

Questa fase prevede inoltre la stima dei progressi totali raggiunti dall'organizzazione nell'area della gestione dei rischi di protezione nel suo complesso. In questo capitolo viene presentato il concetto di "scorecard sui rischi di protezione", uno strumento che è possibile utilizzare per monitorare l'andamento delle attività di protezione a livello di organizzazione. Nel capitolo si illustra infine l'importanza del controllo costante delle modifiche che intervengono nell'ambiente informatico, quali l'aggiunta o l'eliminazione di sistemi e applicazioni oppure la comparsa di nuovi pericoli e vulnerabilità. Queste modifiche possono infatti richiedere un intervento immediato al fine di scongiurare la comparsa di nuovi o mutati rischi di protezione.

##### Appendice A: Valutazioni dei rischi ad-hoc

In questa appendice vengono messi a confronto il processo di valutazione dei rischi formale con l'approccio ad-hoc adottato da numerose organizzazioni. Vengono inoltre evidenziati i vantaggi e gli svantaggi di ciascun metodo e vengono offerte raccomandazioni sui casi in cui è più opportuno scegliere uno metodo piuttosto che l'altro.

##### Appendice B: Beni del sistema informatico più diffusi

In questa appendice vengono elencati i beni relativi al sistema informatico più diffusi presso organizzazioni di diverso tipo. L'elenco fornito non vuole essere completo, perciò è probabile che non includa tutti i beni dell'ambiente informatico di ogni singola organizzazione. Si sottolinea quindi l'importanza della creazione di un elenco personalizzato durante il processo di valutazione dei rischi. Questo elenco viene fornito unicamente come materiale di riferimento e base di partenza per i singoli progetti aziendali.

##### Appendice C: Pericoli comuni

In questa appendice vengono elencati i pericoli a cui è probabile che siano esposte numerose organizzazioni. L'elenco fornito è incompleto e, considerando che si tratta di un elenco statico, in futuro non sarà più aggiornato. È perciò importante eliminare le voci che non sono applicabili alla propria organizzazione e aggiungere i pericoli che sono stati identificati durante la fase di valutazione dei rischi. Questo elenco viene fornito unicamente come materiale di riferimento e base di partenza per i singoli progetti aziendali.

##### Appendice D: Vulnerabilità

In questa appendice vengono elencate le vulnerabilità a cui è probabile che siano esposte numerose organizzazioni. L'elenco fornito è incompleto e, considerando che si tratta di un elenco statico, in futuro non sarà più aggiornato. È perciò importante eliminare le vulnerabilità che non sono applicabili alla propria organizzazione e aggiungere quelle che sono state identificate durante la fase di valutazione dei rischi. Questo elenco viene fornito unicamente come materiale di riferimento e base di partenza per i singoli progetti aziendali.

#### Strumenti e modelli

Nella guida è inclusa una raccolta di strumenti e modelli che semplificano l'implementazione del processo di gestione dei rischi di protezione Microsoft all'interno dell'organizzazione. Gli strumenti e i modelli sono inclusi in un archivio WinZip autoestraente disponibile nell'Area download del sito Web Microsoft. Il file per il download contiene anche una copia di questa guida. Dopo aver estratto i file dell'archivio, nel percorso specificato viene creata la seguente struttura di cartelle:

-   **\\Guida alla gestione dei rischi di protezione** - Contiene il file PDF di questa guida.

-   **\\Guida alla gestione dei rischi di protezione \\Strumenti e modelli** - Contiene i seguenti file:

    -   Modello per la raccolta dati (GGRPStrumento1-Strumento per la raccolta dati.doc). Questo modello può essere utilizzato durante la fase di valutazione dei rischi prevista dai workshop descritti nel Capitolo 4, "Valutazione dei rischi".

    -   Foglio di lavoro per l'analisi sommaria dei rischi (GGRPStrumento2-Livello rischi sommario.xls). Le organizzazioni possono avvalersi di questo foglio di lavoro Microsoft® Excel per condurre una prima analisi dei rischi a livello generale.

    -   Foglio di lavoro per l'analisi dettagliata dei rischi (GGRPStrumento3-Priorità rischi livello dettagliato.xls). Le organizzazioni possono avvalersi di questo foglio di lavoro Excel per condurre un'analisi più approfondita dei principali rischi identificati durante l'analisi sommaria.

    -   Programmazione di esempio (GGRPStrumento4-Programmazione progetto di esempio.xls). Questo foglio di lavoro Excel illustra un esempio di programmazione di alto livello del processo di gestione dei rischi di protezione Microsoft e comprende le diverse fasi, procedure e attività discusse in questa guida.

[](#mainsection)[Inizio pagina](#mainsection)

### La chiave del successo

Per garantire il successo di ogni nuova iniziativa di importanza fondamentale, è necessario che al momento della sua implementazione sussistano già una serie di requisiti di base. Microsoft ha identificato alcuni fattori che devono essere presenti prima dell'avvio del processo di gestione dei rischi di protezione e che devono continuare a sussistere durante l'implementazione. I fattori sono i seguenti:

-   Supporto da parte della direzione aziendale.

-   Un elenco chiaramente definito di tutte le persone interessate dal processo di gestione dei rischi.

-   Maturità organizzativa in termini di gestione dei rischi.

-   Un clima di apertura e comunicazione.

-   Uno spirito di gruppo.

-   Una visione olistica dell'organizzazione.

-   Un Team di gestione dei rischi di protezione autorizzato a prendere decisioni.

Nelle sezioni seguenti vengono illustrati gli elementi che non devono mai venire meno durante l'intero processo di gestione dei rischi di protezione. Ulteriori elementi, necessari solo durante fasi specifiche del processo, verranno presentati all'interno dei relativi capitoli.

#### Supporto da parte della direzione aziendale

I dirigenti di più alto livello devono sostenere in modo chiaro e con entusiasmo il processo di gestione dei rischi di protezione. Senza questo supporto, le persone coinvolte nel processo possono opporre resistenza o compromettere le attività finalizzate a incrementare la protezione dell'organizzazione. Inoltre, in assenza di un supporto chiaramente manifestato da parte della direzione, i singoli dipendenti potrebbero non attenersi alle direttive riguardanti le modalità di svolgimento delle loro mansioni o la protezione dei beni aziendali. I diversi motivi per cui il personale potrebbe non collaborare al processo includono una generalizzata resistenza ai cambiamenti, una mancata comprensione dell'importanza di una gestione dei rischi di protezione efficace, l'errata convinzione da parte dei singoli individui di sapere già come proteggere i beni aziendali, anche se il loro punto di vista può essere più limitato e superficiale di quello del Team di gestione dei rischi di protezione, o, ancora, la convinzione che l'area in cui lavorano non sarà mai oggetto di attacchi informatici.

Il supporto da parte dei dirigenti implica:

-   La delega dell'autorità e responsabilità per l'attuazione di un progetto di portata chiaramente definita al Team di gestione dei rischi di protezione

-   Il pieno sostegno del coinvolgimento di tutto il personale necessario

-   L'allocazione di risorse sufficienti in termini di personale e strumenti finanziari

-   Un aperto ed entusiastico sostegno del processo di gestione dei rischi di protezione

-   La partecipazione all'analisi delle informazioni acquisite durante il processo di gestione dei rischi di protezione e delle relative raccomandazioni

#### Un elenco chiaramente definito di tutte le persone interessate dal processo di gestione dei rischi

In questa guida si fa spesso riferimento alle *persone interessate*, ovvero tutti i membri dell'organizzazione che sono interessati in prima persona dai risultati del processo di gestione dei rischi di protezione. Il Team di gestione dei rischi di protezione deve avere ben chiaro chi sono tutte le persone interessate, tra le quali si annoverano i membri del team stesso, i dirigenti che sostengono l'iniziativa e i proprietari dei beni aziendali da sottoporre a valutazione. Il personale IT incaricato e responsabile della progettazione, della distribuzione e della gestione dei beni aziendali fa anch'esso parte del gruppo delle persone interessate.

È importante identificare tutte le persone interessate dal processo di gestione dei rischi di protezione al fine di consentire loro di prendervi parte. Il Team di gestione dei rischi di protezione deve dedicare parte del suo tempo a spiegare alle persone interessate in cosa consiste il processo e come questo può contribuire a proteggere i beni aziendali e a conseguire risparmi a lungo termine.

#### Maturità organizzativa in termini di gestione dei rischi

Se un'organizzazione non ha attualmente in atto un processo di gestione dei rischi di protezione, l'immediata implementazione dell'intero processo proposto da Microsoft può comportare un cambiamento troppo marcato. Il processo può apparire oneroso anche alle organizzazioni che adottano già processi informali, come il lancio di iniziative ad-hoc in risposta a problemi di protezione specifici. Il processo proposto può tuttavia risultare efficace presso tutte le organizzazioni che hanno raggiunto una fase più matura relativamente alla gestione dei rischi, ovvero dove a processi di protezione chiaramente definiti si accompagna una buona comprensione e accettazione del concetto di gestione dei rischi di protezione a diversi livelli organizzativi. Nel Capitolo 3, "Panoramica della gestione dei rischi di protezione", viene discusso il concetto di maturità per la gestione dei rischi di protezione e viene illustrato come calcolare il livello di maturità di un'organizzazione.

#### Un clima di apertura e comunicazione

Numerose organizzazioni operano unicamente sulla base delle informazioni ritenute strettamente necessarie, il che è all'origine di malintesi e della frequente incapacità da parte del Team di implementare soluzioni di successo. Il processo di gestione dei rischi di protezione Microsoft richiede invece un approccio alle comunicazioni aperto e onesto, sia all'interno del Team che nei confronti delle persone chiave che risultano coinvolte. Un flusso incondizionato delle informazioni non solo riduce il rischio di malintesi e attività inefficaci, ma consente inoltre a tutti i membri del Team di contribuire alla riduzione delle incertezze relative al progetto. Un'aperta e onesta discussione sui rischi che sono stati identificati e su quali controlli possono efficacemente ridurne gli effetti è un fattore critico per il successo dell'intero processo.

#### Uno spirito di gruppo

La forza e la vitalità delle relazioni tra tutti coloro che lavorano al processo di gestione dei rischi di protezione Microsoft influisce enormemente sulla qualità delle attività svolte. Indipendentemente dal sostegno da parte dei dirigenti, le relazioni che si sviluppano tra il personale addetto alla protezione e alla gestione e il resto dell'organizzazione sono un altro fattore di importanza critica per garantire il successo del processo. È essenziale che il Team di gestione dei rischi di protezione favorisca l'instaurarsi di uno spirito di gruppo tra i suoi membri e i rappresentanti delle diverse unità aziendali coinvolte nel progetto. Il Team può dare un importante contributo in tal senso, dimostrando efficacemente il valore aziendale della gestione dei rischi di protezione ai singoli responsabili delle diverse unità aziendali e illustrando al resto dei dipendenti come il progetto è in grado di assicurare un miglioramento a lungo termine dell'efficienza del loro lavoro.

#### Una visione olistica dell'organizzazione

Tutti i partecipanti nel processo di gestione dei rischi di protezione Microsoft, e in particolare i membri del Team di gestione dei rischi di protezione, devono continuare a vedere il progetto dal punto di vista dell'intera organizzazione durante tutte le attività svolte. La scelta migliore per un dipendente specifico spesso può *non* esserlo per l'organizzazione nel suo insieme. Allo stesso modo, ciò che apporta il maggiore vantaggio a un'unità aziendale può invece non essere la scelta ottimale dal punto di vista degli interessi dell'organizzazione. Il personale e i responsabili di un'unità aziendale specifica sono portati istintivamente a spingere il processo verso i risultati che apportano i maggiori vantaggi a loro stessi e alle aree dell'organizzazione in cui operano.

#### Autorità per tutta la durata del processo

I partecipanti al processo di gestione dei rischi di protezione Microsoft accettano la responsabilità dell'identificazione e del controllo dei rischi di protezione più significativi per l'organizzazione. Affinché i partecipanti al processo possano ridurre efficacemente questi rischi mediante gli opportuni controlli, devono essere investiti dell'autorità necessaria per apportare i cambiamenti richiesti. I membri del Team devono disporre di tutti gli strumenti necessari per portare a termine gli incarichi a loro assegnati. L'attribuzione di autorità implica la concessione ai membri del Team delle risorse necessarie per svolgere il loro lavoro, l'assunzione di responsabilità per le decisioni che influiscono sul loro lavoro e la conoscenza dei limiti della loro autorità e dei percorsi di escalation disponibili per la risoluzione dei problemi che non rientrano nelle loro competenze.

[](#mainsection)[Inizio pagina](#mainsection)

### Termini e definizioni

La terminologia relativa alla disciplina della gestione dei rischi di protezione può a volte essere di difficile comprensione. In alcuni casi, un termine noto può essere interpretato in modo diverso da persone diverse. Per questi motivi è importante comprendere le definizioni attribuite dagli autori di questa guida ai termini più importanti in essa contenuti. Molte delle definizioni elencate di seguito sono state originariamente utilizzate all'interno di documenti pubblicati da altre due organizzazioni: la International Standards Organization (ISO) e la Internet Engineering Task Force (IETF). Gli indirizzi dei siti Web di queste organizzazioni sono contenuti nella sezione "Ulteriori informazioni" più avanti in questo capitolo. Nell'elenco riportato di seguito sono illustrati i componenti principali della gestione dei rischi di protezione.

-   **Previsione** **di perdita annua** —** **L'importo totale in denaro che l'organizzazione perderà in un anno se non viene presa alcuna iniziativa per ridurre un rischio.

-   **Tasso di occorrenza annuo** —** **Il numero di volte che un rischio si potrebbe verificare nel corso di un anno.

-   **Bene* ***—*** ***Tutto ciò che ha valore per un'organizzazione, come i componenti hardware e software, i dati, le persone e la documentazione.

-   **Disponibilità** —** **La caratteristica di un sistema o di una risorsa di sistema che ne garantisce l'utilizzabilità da parte di un utente autorizzato che ne abbia fatto richiesta. La disponibilità è una delle caratteristiche fondamentali di un sistema sicuro.

-   **CIA** —** **Acronimo di Confidentiality, Integrity, Availability (*Riservatezza*, *Integrità* e *Disponibilità)*.

-   **Riservatezza** —** **La caratteristica in base alla quale un'informazione non viene resa disponibile o divulgata a individui, entità o processi non autorizzati (ISO 7498-2).

-   **Controllo** —** **Una modalità organizzativa, procedurale o tecnologica di gestione di un rischio; sinonimo di *misura di protezione* o *contromisura*.

-   **Analisi costi-benefici** —** **Stima e confronto del valore relativo e del costo associati ai diversi controlli proposti al fine di implementare il controllo più efficace.

-   **Supporto alle decisioni** —** **Definizione delle priorità dei rischi sulla base di un'analisi costi-benefici. Il costo sostenuto per la riduzione di un rischio mediante una soluzione di protezione viene confrontato con i benefici che la riduzione del rischio apporta all'azienda.

-   **Difesa a più livelli** —** **L'approccio che prevede l'applicazione di più livelli di protezione nel caso in cui il livello di difesa di un singolo componente di protezione non sia sufficiente.

-   **Attacco —** Sfruttamento di una vulnerabilità al fine di danneggiare le attività o intaccare la protezione delle informazioni aziendali.

-   **Esposizione —** La divulgazione dannosa e diretta di dati sensibili a un'entità non autorizzata (RFC 2828). Ai fini del processo di gestione dei rischi di protezione Microsoft, con questa definizione si intende in particolare l'entità del danno a un bene aziendale.

-   **Impatto** —** **La perdita di profitti complessiva prevista come conseguenza di un attacco ai danni di un bene.

-   **Integrità —** La caratteristica dei dati che non hanno subito alterazioni o distruzioni in modo non autorizzato (ISO 7498-2).

-   **Riduzione dei rischi —** Gestione dei rischi mediante specifiche azioni progettate per affrontare i pericoli ad essi associati.

-   **Soluzione di riduzione dei rischi —** L'implementazione di un controllo organizzativo, procedurale o tecnologico al fine di gestire un rischio di protezione.

-   **Probabilità —** La possibilità che un evento si verifichi.

-   **Gestione dei rischi qualitativa —** Un approccio alla gestione dei rischi che prevede l'assegnazione di un valore relativo ai diversi beni, rischi, controlli e tipi di impatto.

-   **Gestione dei rischi quantitativa —** Un approccio alla gestione dei rischi che prevede l'assegnazione di un valore numerico oggettivo (ad esempio un valore economico) ai diversi beni, rischi, controlli e tipi di impatto.

-   **Reputazione —** L'opinione della gente nei riguardi di un'organizzazione; la reputazione di molte aziende ha un valore reale, anche se, essendo un concetto intangibile, è difficilmente quantificabile.

-   **Ritorno sull'investimento nella protezione (ROSI)** —** **L'importo totale in denaro che un'organizzazione prevede di risparmiare in un anno grazie all'implementazione di un controllo di protezione.

-   **Rischio** —** **La combinazione della probabilità che un evento si verifichi e delle conseguenze associate al verificarsi dell'evento (Guida ISO 73).

-   **Valutazione dei rischi** —** **Il processo di identificazione dei rischi e di determinazione dell'impatto ad essi associato.

-   **Gestione dei rischi** —** **Il processo che prevede la determinazione di un livello accettabile di rischio, la valutazione del livello attuale di rischio, l'adozione di azioni volte a ridurre il rischio a un livello accettabile e il mantenimento di questo livello di rischio.

-   **Previsione di perdita singola (SLE)** —** **L'importo totale dei ricavi perduti in seguito a una singola occorrenza del rischio.

-   **Pericolo** —** **Una causa potenziale di impatto indesiderato ai danni di un sistema o un'organizzazione (ISO 13335-1).

-   **Vulnerabilità** —** **Qualsiasi punto debole, processo amministrativo, azione o esposizione fisica che rende un bene informatico suscettibile di attacco.

[](#mainsection)[Inizio pagina](#mainsection)

### Convenzioni di stile

In questa guida vengono utilizzate le convenzioni di stile e la terminologia riportate di seguito.

**Tabella 1.1: Convenzioni di stile**

<p> </p>
<table style="border:1px solid black;">
<colgroup>
<col width="50%" />
<col width="50%" />
</colgroup>
<thead>
<tr class="header">
<th><p>Elemento</p></th>
<th><p>Significato</p></th>
</tr>
</thead>
<tbody>
<tr class="odd">
<td style="border:1px solid black;"><p><strong>Nota</strong></p></td>
<td style="border:1px solid black;"><p>Richiama l'attenzione del lettore su informazioni supplementari.</p></td>
</tr>
<tr class="even">
<td style="border:1px solid black;"><p><strong>Esempio Woodgrove</strong></p></td>
<td style="border:1px solid black;"><p>Informa il lettore che il contenuto descritto è correlato all'esempio dell'azienda fittizia &quot;Woodgrove Bank&quot;.</p></td>
</tr>
</tbody>
</table>
  
[](#mainsection)[Inizio pagina](#mainsection)
  
### Supporto per questa guida
  
Lo scopo di questa guida consiste nel descrivere chiaramente un processo che le organizzazioni potranno adottare per implementare e mantenere il proprio programma di gestione dei rischi di protezione. Per ottenere assistenza durante l'implementazione del programma di gestione dei rischi, contattare l'Account Team di Microsoft. Il supporto telefonico per questa guida non è disponibile.
  
È possibile inviare commenti o domande all'indirizzo secwish@microsoft.com.
  
[](#mainsection)[Inizio pagina](#mainsection)
  
### Ulteriori informazioni
  
Di seguito sono riportate le fonti di informazione più aggiornate su argomenti strettamente correlati con la gestione dei rischi di protezione al momento della pubblicazione di questa guida.
  
Microsoft Operations Framework (MOF) fornisce alle organizzazioni utili indicazioni su come rendere affidabili, disponibili, supportabili e gestibili i prodotti e le tecnologie Microsoft utilizzati nei loro sistemi mission-critical. In MOF sono disponibili numerose risorse e indicazioni operative, tra le quali: white paper, guide operative, strumenti di valutazione, procedure consigliate, casi di studio, modelli, strumenti di supporto e servizi. Queste linee guida risolvono numerosi problemi correlati alle persone, ai processi, alle tecnologie e alla gestione che si possono presentare in ambienti IT complessi, distribuiti ed eterogenei. Per ulteriori informazioni su MOF, vedere il sito Web [www.microsoft.com/mof](http://www.microsoft.com/mof/).
  
Microsoft Solutions Framework (MSF) assiste nella corretta esecuzione dei piani d'azione creati durante il processo di gestione dei rischi di protezione Microsoft. Progettato per agevolare le organizzazioni nell'implementazione di soluzioni tecnologiche di alta qualità entro i tempi e i budget previsti, MSF offre un'organica e dettagliata programmazione dei progetti tecnologici basata su un insieme definito di principi, modelli, discipline, concetti, linee guida e procedure comprovate da Microsoft. Per ulteriori informazioni su MSF, vedere il sito Web [www.microsoft.com/msf](http://www.microsoft.com/msf/).
  
Il sito Web Microsoft Security Guidance Center (SGC) contiene una raccolta completa e organizzata di documenti che trattano un'ampia gamma di argomenti correlati alla protezione. Il sito SGC è disponibile all'indirizzo [www.microsoft.com/security/guidance/default.mspx](http://www.microsoft.com/security/guidance/default.mspx).
  
*Microsoft* *Windows 2000 Server Solution for Security* è una soluzione che fornisce istruzioni su come ridurre le vulnerabilità della protezione e i costi correlati con la gestione dell'esposizione e della protezione negli ambienti Microsoft Windows® 2000. I Capitoli 2, 3 e 4 della guida *Microsoft* *Windows 2000 Server Solution for Security* contengono le prime indicazioni pubblicate da Microsoft sulla gestione dei rischi di protezione, collettivamente note come Disciplina della gestione dei rischi di protezione (SRMD). La presente guida sostituisce le sezioni relative alla gestione dei rischi di protezione contenute nella guida *Microsoft* *Solution for Security Windows 2000 Server* (in inglese) disponibile all'indirizzo [http://go.microsoft.com/  
fwlink/?LinkId=14837](http://go.microsoft.com/fwlink/?linkid=14837).
  
Il National Institute for Standards and Technology (NIST) ha pubblicato un'ottima guida sulla gestione dei rischi intitolata *Risk Management Guide for Information Technology Systems* (luglio 2002). La guida è disponibile all'indirizzo [http://csrc.nist.gov/publications/nistpubs/800-30/  
sp800-30.pdf](http://csrc.nist.gov/publications/nistpubs/800-30/sp800-30.pdf).
  
Il NIST ha inoltre pubblicato un'altra guida, intitolata *The* *Security Self-Assessment Guide for Information Technology Systems *(novembre 2001) e dedicata all'esecuzione della verifica della protezione presso le aziende, disponibile all'indirizzo [http://csrc.nist.gov/publications/nistpubs/800-26/  
sp800-26.pdf](http://csrc.nist.gov/publications/nistpubs/800-26/sp800-26.pdf).
  
La International Standards Organization (ISO) offre un codice di condotta di alto livello, conosciuto come *Information technology — Code of practice for information security management* e identificato con il codice ISO 17799. Il documento può essere acquistato all'indirizzo [www.iso.org/iso/en/CatalogueDetailPage.CatalogueDetail?  
CSNUMBER=33441&ICS1=35&ICS2=40&ICS3=](http://www.iso.org/iso/en/cataloguedetailpage.cataloguedetail?csnumber=33441&ics1=35&ics2=40&ics3=).
  
L'ISO ha inoltre pubblicato numerosi altri standard, alcuni dei quali citati all'interno di questa guida. Per acquistare tali documenti, visitare il sito Web [www.iso.org](http://www.iso.org/).
  
Il Computer Emergency Response Team (CERT), con sede presso il Software Engineering Institute della Carnegie-Mellon University, ha creato OCTAVE® (Operationally Critical Threat, Asset, and Vulnerability EvaluationSM), una tecnica di valutazione dei rischi e pianificazione interna aziendale. Per ulteriori informazioni su OCTAVE, visitare il sito Web [www.cert.org/octave](http://www.cert.org/octave/).
  
La metodologia CobiT (Control Objectives for Information and Related Technology) offre un quadro di riferimento ampiamente applicabile e condiviso, utile sia alla direzione aziendale che agli utenti e ai professionisti del controllo e della protezione informatica. La documentazione relativa alla metodologia può essere acquistata presso il sito dell'IT Governance Institute all'indirizzo [http://www.isaca.org/cobit](http://www.itgi.org/cobit).
  
La Request for Comments (RFC) 2828 dell'IETF è un documento disponibile pubblicamente che contiene le definizioni standard di numerosi termini relativi alla protezione dei sistemi informatici ed è disponibile all'indirizzo [www.faqs.org/rfcs/rfc2828.html](http://www.faqs.org/rfcs/rfc2828.html).
  
[](#mainsection)[Inizio pagina](#mainsection)
