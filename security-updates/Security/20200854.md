---
TOCTitle: Scelta di una strategia di rete senza fili protetta
Title: Scelta di una strategia di rete senza fili protetta
ms:assetid: '04d18cc7-7112-4ba8-a1d8-3a43a8835d3d'
ms:contentKeyID: 20200854
ms:mtpsurl: 'https://technet.microsoft.com/it-it/library/Dd536255(v=TechNet.10)'
author: SharonSears
ms.author: SharonSears
---

Pianifica la protezione di una LAN wireless con Windows Server 2003 Certificate Services
========================================================================================

### Scelta di una strategia di rete senza fili protetta

##### In questa pagina

[](#eiaa)[Argomenti del modulo](#eiaa)
[](#ehaa)[Obiettivi](#ehaa)
[](#egaa)[Ambito di applicazione](#egaa)
[](#efaa)[Utilizzo del modulo](#efaa)
[](#eeaa)[Reti senza fili: il punto di vista aziendale](#eeaa)
[](#edaa)[Come proteggere (realmente) la rete WLAN](#edaa)
[](#ecaa)[Altre soluzioni](#ecaa)
[](#ebaa)[Riepilogo](#ebaa)
[](#eaaa)[Ulteriori informazioni](#eaaa)

### Argomenti del modulo

Questo modulo è incentrato sulla scelta di una soluzione di rete senza fili protetta. Nella prima parte del modulo vengono analizzate le motivazioni commerciali che inducono ad adottare la tecnologia di rete LAN senza fili (WLAN, Wireless LAN) e i problemi che è necessario risolvere per poterla utilizzare in modo protetto. Considerato che la protezione senza fili è tendenzialmente debole, sarà sorprendente notare che esistono numerosi approcci validi che consentono di distribuirla in modo protetto. Una volta deciso di distribuire questo tipo di soluzione, il problema principale è scegliere l'opzione ottimale per garantire la massima protezione. La seconda parte di questo modulo è rivolta al processo decisionale.

Lo scopo principale del modulo è quello di esaminare le varie opzioni e di decidere tra le soluzioni più convenienti per le medie e grandi imprese.

[](#mainsection)[Inizio pagina](#mainsection)

### Obiettivi

Il modulo consente di:

-   Esaminare i pro e i contro di une rete senza fili per un'azienda.

-   Scegliere una strategia in grado di proteggere la rete WLAN dell'organizzazione.

-   Comprendere le strategie alternative per la protezione di reti WLAN.

[](#mainsection)[Inizio pagina](#mainsection)

### Ambito di applicazione

Questo modulo si applica ai seguenti prodotti e tecnologie:

-   Microsoft® Windows® Server™ 2003

-   Sistema operativo Microsoft Windows XP

-   Sistema operativo Microsoft Windows 2000

-   Sistema operativo Microsoft Windows NT® 4

-   Sistema operativo Microsoft Windows 9x

-   Microsoft Pocket PC

[](#mainsection)[Inizio pagina](#mainsection)

### Utilizzo del modulo

In questo modulo vengono fornite informazioni sui vantaggi offerti a un'azienda da una rete senza fili e sulle diverse modalità di protezione. Si consiglia di consultare la guida riportata in questo modulo per scegliere una strategia di rete senza fili protetta.

[](#mainsection)[Inizio pagina](#mainsection)

### Reti senza fili: il punto di vista aziendale

In questa sezione vengono trattate le motivazioni che inducono ad adottare la tecnologia di rete WLAN e viene fornita una panoramica dei problemi inerenti la protezione che ne hanno impedito una maggiore diffusione.

#### Vantaggi delle reti senza fili

I vantaggi della tecnologia di reti LAN senza fili possono sembrare ovvi, tuttavia è opportuno esaminarli ulteriormente. Questi rientrano in due principali categorie: produttivi e operativi. Sono definiti vantaggi produttivi quelli che consentono di migliorare la produttività del personale, di velocizzare e rendere più efficienti i processi aziendali e di eseguire processi completamente nuovi per l'azienda. I vantaggi operativi riguardano invece aspetti quali la riduzione dei costi di gestione o delle spese in conto capitale.

##### Vantaggi produttivi

Nel seguente elenco sono riepilogati i vantaggi produttivi delle reti WLAN. Ovviamente tali vantaggi non sono applicabili a tutte le organizzazioni. Ciò dipende dalla natura delle attività aziendali e, tra gli altri fattori, dalla dimensione e distribuzione geografica della forza lavoro.

Probabilmente il vantaggio principale, e il più ovvio, è la maggiore flessibilità e mobilità della forza lavoro consentita dalle reti WLAN. Il personale è libero di allontanarsi dalla scrivania e di spostarsi all'interno dell'ufficio senza doversi disconnettere dalla rete. È opportuno riportare alcuni esempi.

-   I dipendenti che si spostano da un ufficio all'altro e i telelavoratori risparmiano tempo e fatica grazie alla connessione trasparente alla rete locale (LAN, Local Area Network) dell'organizzazione. Il collegamento è immediato e disponibile da qualsiasi posizione fisica coperta dalla rete senza fili: per effettuare una connessione non è più necessario cercare porte e cavi di rete o rivolgersi al personale IT.

-   I dipendenti possono restare in contatto da qualsiasi posizione all'interno dell'edificio. Utilizzando la posta elettronica, i calendari elettronici e le tecnologie chat, il personale può rimanere in linea anche durante una riunione o quando lavora lontano dalla postazione.

-   Le informazioni in linea sono sempre disponibili. Non è più necessario interrompere le riunioni quando un partecipante si allontana per recuperare il report del mese precedente o l'aggiornamento di una presentazione. Questo consente di migliorare notevolmente la qualità e la produttività delle riunioni.

-   La flessibilità dell'organizzazione è maggiore. Poiché il personale non è più vincolato alla scrivania, gli spostamenti di postazione o persino dell'intero ufficio, richiesti da un nuovo progetto o gruppo, diventano più semplici e veloci. Il lavoro di gruppo viene agevolato e la produttività aumenta.

-   L'integrazione di nuove periferiche e applicazioni all'interno dell'ambiente IT aziendale varia in maniera significativa. Periferiche quali, agende elettroniche (PDA) e Tablet PC, che fino a qualche tempo fa erano considerate elementi di svago e quindi marginali per l'ambiente IT, possono essere integrate e ritenute più utili per le organizzazioni che utilizzano i collegamenti di rete senza fili. I dipendenti e i processi produttivi, che precedentemente non integravano tecnologie informatiche IT, ora possono beneficiare di computer, periferiche e applicazioni di rete in diverse aree in cui l'integrazione di infrastrutture IT si è sempre rivelata complessa, quali ad esempio, stabilimenti di produzione, reparti ospedalieri, negozi e ristoranti.

##### Vantaggi operativi

I vantaggi operativi della tecnologia di rete WLAN, quali la riduzione dei costi di esercizio e degli investimenti, possono essere riepilogati come segue.

-   I costi di implementazione dell'accesso di rete negli edifici sono notevolmente ridotti e, se è vero che gran parte dei locali degli uffici sono completamente cablati, è altrettanto vero che alcuni non lo sono affatto.

-   La rete può essere facilmente scalata per rispondere alle diverse esigenze legate all'evoluzione dell'azienda anche su base giornaliera. È molto più semplice distribuire una maggiore concentrazione di punti di accesso senza fili in una determinata ubicazione che aumentare il numero di porte di rete.

-   Gli investimenti non saranno più vincolati a un edificio: l'infrastruttura di rete senza fili può essere spostata facilmente in un nuovo edificio, a differenza del cablaggio esteso che rappresenta una soluzione permanente.

#### Problemi di protezione con le reti WLAN

Oltre ai vantaggi sopra descritti, è necessario considerare i problemi di protezione derivanti dall'impiego di reti WLAN che in alcuni casi potrebbero risultare abbastanza gravi. Sfortunatamente, si tratta di un problema abbastanza frequente. Molte reti WLAN attualmente installate non dispongono di alcun sistema di protezione. La maggior parte delle reti che utilizzano hardware di rete WLAN sono basate sullo standard di protezione senza fili di "prima generazione". A complicare ulteriormente la situazione, molti produttori di apparecchiature di rete WLAN hanno realizzato implementazioni con standard di protezione già carenti.

Il rischio di trasmettere i dati aziendali non protetti a un utente che si trova nelle vicinanze può sembrare ovvio, ma esiste ancora un numero sorprendente di installazioni di reti WLAN che non sono dotate di sistemi di protezione. Ciò che non risulta tanto ovvio è che persino le funzioni di protezione di molte reti senza fili odierne dispongono di protezioni poco aggiornate.

Il periodo in cui sono state introdotte le versioni originali dello standard di rete WLAN attuale, 802.11 dell'istituto IEEE (Institute of Electrical and Electronic Engineers), non era favorevole per una buona progettazione della protezione. I controlli restrittivi da parte del Governo statunitense non hanno reso possibile l'uso della crittografia di alto livello; allora la protezione non era certamente un argomento scottante e l'adozione della tecnologia di rete senza fili era ancora nella fase iniziale. Quindi, non deve sorprendere se le funzioni di protezione dello standard 802.11 sono inadeguate per gli standard attuali.

Le funzioni di protezione di base dello standard 802.11 presentano diversi punti deboli. Questi, naturalmente, sono validi anche per le reti WLAN non protette: la differenza sta nel fatto che, in quest'ultimo caso, gli attacchi possono essere eseguiti con maggiore facilità e richiedono minore capacità ed esperienza. La massima conoscenza richiesta non è paragonabile a quella di un pirata informatico esperto. Basti considerare che l'utilizzo di uno strumento gratuito per il "controllo" di reti 802.11, quale Airsnort, è sufficiente per entrare in reti senza fili non protette.

Di seguito sono riportati i principali rischi:

-   Intercettazione non autorizzata dei dati trasmessi: può comportare la divulgazione di informazioni riservate e credenziali utente non protette, nonché la potenziale acquisizione di identità. Questa vulnerabilità potrebbe consentire a utenti malintenzionati e dotati di strumenti sofisticati di raccogliere informazioni sui sistemi IT aziendali e di utilizzarle per attaccare altri sistemi o dati che altrimenti non sarebbero vulnerabili.

-   Intercettazione e modifica dei dati trasmessi: se un intruso è in grado di ottenere l'accesso alla rete, questi può inserire un computer per intercettare, modificare e trasmettere le comunicazioni tra parti autorizzate.

-   Spoofing: la disponibilità dell'accesso alla rete consente a utenti malintenzionati di inviare dati che sembrano provenire da utenti legittimi (ad esempio, un messaggio di posta elettronica di spoofing) e non dall'esterno. Gli utenti (inclusi gli amministratori di sistema) tendono in genere a guardare con minor sospetto gli elementi di origine interna rispetto a quelli che provengono dall'esterno della rete aziendale.

-   Collegamento non autorizzato: un intruso potrebbe utilizzare la rete aziendale come punto di accesso non autorizzato a Internet. Nonostante si tratti di un pericolo di minore entità, questo rischia di ridurre il livello di disponibilità del servizio per gli utenti autorizzati.

-   Negazione del servizio (DoS, Denial of Service): esistono diverse possibilità per utenti malintenzionati. L'interruzione del segnale a livello di trasmissione radio può essere realizzata con strumenti a bassa tecnologia: ad esempio, un forno a microonde. Gli attacchi di rete possono essere molto sofisticati e puntare verso protocolli di rete senza fili di basso livello; oppure, quelli meno sofisticati, possono avere come obiettivo il sovraccarico della rete WLAN con un traffico casuale.

Esistono due tipi di rischi che vale la pena menzionare.

-   Rischi accidentali: alcune caratteristiche delle reti WLAN possono aumentare la gravità degli attacchi non intenzionali. Ad esempio, è possibile che un visitatore autorizzato avvii il proprio computer portatile senza l'intento di collegarsi alla rete, ma questi viene automaticamente collegato alla rete WLAN aziendale. Il computer portatile del visitatore può rappresentare un punto di accesso alla rete per eventuali virus. Questo tipo di pericolo rappresenta un problema solo per reti WLAN non protette.

-   Reti WLAN inaffidabili: se l'azienda non dispone di una rete LAN senza fili ufficiale oppure se la rete ufficiale non è protetta in modo adeguato, è possibile che un dipendente installi una rete LAN senza fili non autorizzata sulla rete aziendale. Una scheda di rete WLAN e un punto di accesso senza fili di fascia bassa possono essere acquistati con una spesa di circa 100 euro.

L'ampia diffusione di notizie riguardanti la vulnerabilità ha reso le organizzazioni di qualsiasi dimensione più prudenti nei confronti delle reti WLAN. Molte hanno interrotto le installazioni o addirittura hanno vietato l'uso di tecnologie per reti LAN senza fili. Di seguito sono elencati alcuni dei fattori che hanno contribuito a formare l'opinione generale che reti WLAN e scarsa protezione di rete vanno di pari passo.

-   Esiste una certa confusione tra ciò che è protetto e ciò che non è protetto. Le aziende sono diventate diffidenti nei confronti di *tutte* le misure di protezione della rete WLAN dopo che hanno scoperto le debolezze delle funzioni di protezione originali dello standard 802.11. L'elenco quasi illimitato di standard ufficiali e di soluzioni dei problemi per la protezione ha contribuito ad aumentare la confusione.

-   Il fatto che la rete senza fili sia invisibile ha creato problemi di gestione e psicologici. Mentre è possibile *vedere* un intruso che collega un cavo nella rete cablata, l'intruso nelle reti WLAN non è assolutamente visibile. Per cui non si sa chi è collegato alla rete.

-   Esiste un insieme crescente di regolamentazioni e legislazioni per le organizzazioni di vari settori: ad esempio, le leggi sulla protezione emanate dai governi e dagli enti regolatori per il settore finanziario oppure gli standard normativi come Health Insurance Portability and Accountability Act del 1996 che disciplina la gestione dei dati sanitari personali negli Stati Uniti.

[](#mainsection)[Inizio pagina](#mainsection)

### Come proteggere (realmente) la rete WLAN

Considerata la gravità dei problemi di protezioni descritti precedentemente, i principali fornitori dei servizi di rete, gli enti di definizione degli standard e gli analisti hanno proposto una serie di soluzioni al problema. Segue un riepilogo delle possibilità tra cui optare per risolvere i problemi di vulnerabilità della protezione di reti WLAN.

-   Non distribuire la tecnologia di rete WLAN.

-   Utilizzare la protezione minima basata su 802.11.

-   Utilizzare la tecnologia VPN (Virtual Private Networking).

-   Utilizzare IPSec (Internet Protocol Security).

-   Utilizzare una soluzione basata sullo standard 802.1X, il protocollo EAP (Extensible Authentication Protocol) e la crittografia Wi-Fi.

Queste soluzioni sono elencate in ordine indicativo (dalla meno soddisfacente alla più soddisfacente) in relazione alla combinazione di protezione, funzionalità e utilizzabilità che ciascuna opzione offre. L'opzione proposta e utilizzata da questa soluzione è l'ultima: crittografia 802.1X con EAP e 802.11 con rigenerazione delle chiavi. I meriti di questa soluzione verranno discussi nella seguente sezione. Successivamente, verranno descritti alcuni dei punti di maggiore (e minore) interesse delle altre opzioni.

#### 802.1X con EAP e chiavi di crittografia dinamiche

Sebbene il titolo di questa opzione non sia esaltante, vale la pena evidenziare alcuni aspetti positivi. Prima di discutere l'argomento in dettaglio, è opportuno porre l'attenzione sui singoli termini che costituiscono la soluzione.

802.1X è un'infrastruttura basata sugli standard IEEE per l'autenticazione dell'accesso alla rete che può anche essere utilizzato per la gestione delle chiavi di protezione del traffico di rete. Il suo utilizzo non è limitato alle reti senza fili e, di fatto, questa infrastruttura è implementata nelle apparecchiature di rete LAN cablate di fascia alta dei principali fornitori. Lo standard 802.1X è basato su RADIUS (Remote Authentication Dial-In User Service), un servizio di autenticazione e di autorizzazione di rete per la verifica delle credenziali dei client di rete. Questo standard utilizza il protocollo EAP come mezzo per creare pacchetti di autenticazione per le informazioni scambiate tra i vari componenti della soluzione e per generare le chiavi utilizzate per proteggere il traffico tra client e hardware di accesso alla rete.

Il protocollo EAP è uno standard IETF (Internet Engineering Taskforce) per l'esecuzione dell'autenticazione che può essere utilizzato con diversi metodi di autenticazione basati su password, certificati a chiave pubblica o altre credenziali.

Poiché il protocollo EAP è un metodo di autenticazione inseribile, è possibile scegliere tra diversi tipi. La migliore soluzione EAP utilizza la crittografia per proteggere lo scambio di dati per l'autenticazione ed è in grado di generare in modo dinamico le chiavi di crittografia durante il processo.

Le varie soluzioni di protezione di rete WLAN basate sullo standard 802.1X offrono diversi tipi di EAP con vari livelli di protezione. Sono incluse le soluzioni basate su standard e quelle proprietarie. Le soluzioni inoltre presentano diversi livelli di supporto tra i fornitori di sistemi operativi e di hardware di rete. L'autenticazione e l'accesso di rete basati su EAP e 802.1X rappresentano solo una parte della soluzione. Un'altra caratteristica importante della soluzione di rete WLAN è la crittografia del traffico senza fili.

La protezione Wi-Fi attualmente si divide in due principali varianti, Wired Equivalent Privacy (WEP) e Wi-Fi Protected Access (WPA). Entrambe prevedono metodi per crittografare il traffico senza fili tra client e punti di accesso senza fili.

Il protocollo WEP è stato incluso per qualche tempo nei prodotti basati sullo standard 802.11 e comprende una strategia per limitare l'accesso alla rete e crittografare il traffico di rete in base a una chiave condivisa. Gli svantaggi di WEP sono rappresentati dalla mancanza di una gestione dinamica della chiave e dai punti deboli dell'implementazione della crittografia che, con il passare del tempo, possono esporre le chiavi al rischio di attacchi da parte di utenti malintenzionati.

Lo standard WPA è stato prodotto dalla Wi-Fi Alliance come strategia per unificare e migliorare la protezione utilizzata nei collegamenti di rete senza fili. Esso raggruppa un insieme di funzioni di protezione considerate, tra i metodi attualmente disponibili, le più affidabili per la protezione di reti WLAN. Questo standard supporta una crittografia altamente affidabile che rende molto complessa la scoperta delle chiavi di crittografia.

Anche l'ente IEEE sta realizzando un nuovo standard denominato 802.11i (noto anche come RSN o Robust Security Network). Le caratteristiche WPA possono essere considerate un anticipazione di questa funzionalità, compatibile con sviluppi futuri. La tecnologia RSN fornirà alle reti WLAN livelli di protezione ancora più elevati, anche se non si prevede un rilascio immediato di 802.11i, che tra l'altro potrebbe richiedere aggiornamenti dell'hardware di rete.

Fino a quando l'hardware di rete WLAN compatibile con WPA non sarà diffuso, il metodo migliore per utilizzare la crittografia Wi-Fi è la crittografia WEP (a 128 bit) di alto livello e la generazione dinamica delle chiavi, sfruttando le tecnologie EAP e 802.1X. Questo consente di risolvere i principali problemi del protocollo WEP.

I prodotti Microsoft più recenti supportano la tecnologia WPA e forniscono un metodo di utilizzo del protocollo WEP con rigenerazione dinamica delle chiavi per una protezione ottimale della rete WLAN con hardware di rete esistente. Entrambe le opzioni WPA e WEP dinamico supportano l'autenticazione basata su password o su certificati con 802.1X e EAP.

##### 802.1X con EAP-TLS

In questo standard viene utilizzata la protezione TLS (Transport Layer Security) basata su certificati per autenticare reciprocamente client senza fili e server RADIUS mediante strumenti di crittografia avanzati e generare chiavi di crittografia per la protezione del traffico di rete senza fili. Questo rappresenta uno dei metodi EAP più diffusi e sicuri da utilizzare con tecnologia 802.1X e richiede certificati a chiave pubblica sul client e sul server RADIUS.

La soluzione descritta in questa guida è stata sviluppata basandosi su tecnologie EAP-TLS con 802.1X per autenticare reciprocamente client e server, nonché per generare dinamicamente le chiavi di crittografia WEP con le impostazioni per la rigenerazione delle chiavi WEP. Quando sarà ampiamente diffuso lo standard WPA, gli utenti potranno utilizzare la tecnologia 802.1X e le funzioni EAP-TLS di questa soluzione per generare dinamicamente e gestire le chiavi impiegate per la crittografia basata su WPA. L'implementazione della crittografia WPA dovrebbe richiedere solo un aggiornamento del firmware di rete WLAN e un aggiornamento di minore importanza di Windows XP.

Di seguito sono riportati alcuni dei principali vantaggi della soluzione basata su questa opzione.

-   Controllo dell'accesso alla rete basato su computer e utente: per impedire, ad esempio, agli utenti non autorizzati di collegarsi a computer autorizzati e di ottenere l'accesso alla rete.

-   Uso trasparente della rete: non sono necessari accessi aggiuntivi e quindi non esistono parti potenzialmente inaccessibili della rete (questo potrebbe essere il caso delle alternative basate su VPN e IPSec che verranno discusse più avanti).

-   Possibilità di autenticazione del computer sulla rete, anche se non esiste alcun utente collegato. Questo consente ai computer di scaricare criteri di gruppo senza l'intervento dell'utente e di essere gestiti e monitorati da una postazione remota.

-   Nessun collo di bottiglia nella rete, poiché il traffico non è interamente incanalato attraverso uno o un piccolo numero di server centrali (come avviene con la soluzione VPN).

-   Soluzione non proprietaria: si basa sugli standard IEEE e IETF.

-   Ampio supporto per le piattaforme client e i fornitori di apparecchiature di rete (Windows XP, Windows 2003, Windows 2000, Windows NT versione 4.0, Windows 9x, Pocket PC e hardware di rete certificato Wi-Fi).

-   Uso dello schema di autenticazione delle chiavi pubbliche, che permette un livello di protezione molto elevato. L'autenticazione è trasparente all'utente e non è soggetta a problemi di identificazione e di condivisione password.

-   È realizzato per la tecnologia WPA quando verrà diffuso l'hardware di rete WPA.

I requisiti di infrastruttura per questo approccio sono alla portata della maggior parte delle organizzazioni.

-   Questo approccio, insieme alla maggior parte delle alternative che verranno descritte successivamente, richiede un'infrastruttura di autenticazione basata su server RADIUS e un database di account centralizzato, ad esempio, il servizio Microsoft Active Directory®.

-   Diversamente dall'autenticazione basata su password, questo approccio richiede un'infrastruttura PKI (Public Key Infrastructure). Sebbene il Servizio certificati di Windows 2003 sia di facile distribuzione, può essere proibitivo per le organizzazioni di piccole dimensioni.

Un ulteriore vantaggio della soluzione è che gran parte dell'infrastruttura necessaria può essere riutilizzata per altre applicazioni, ad esempio, accesso remoto, protezione di rete cablata e, nel caso del componente PKI, crittografia di file, accesso con smart card e così via.

##### 802.1X con PEAP

Microsoft fornisce supporto anche per l'utilizzo di 802.1X con un altro tipo di autenticazione, noto come PEAP (Protected EAP). Il protocollo PEAP è stato realizzato per trasportare i tipi EAP all'interno di un canale protetto da TLS e richiede un certificato basato su server. Questo protocollo, inoltre, genera in modo dinamico le chiavi per la crittografia del traffico di rete senza fili durante il processo di autenticazione. Microsoft fornisce supporto all'interno di Windows per l'utilizzo di Microsoft Challenge Authentication Protocol version 2 (MSCHAPv2) per l'autenticazione protetta di password all'interno di PEAP.

L'autenticazione 802.1X basata su password è sufficiente per le organizzazioni di piccole dimensioni che attualmente non dispongono di un'infrastruttura di certificati e non necessitano di certificati per altri scopi, come ad esempio l'uso di EFS (Encrypting File System), VPN e così via. In alternativa, questo tipo di autenticazione può essere visto come una strategia temporanea per il controllo dell'accesso di rete WLAN 802.1X durante la progettazione di un'infrastruttura di certificati futura.

È comunque necessario vagliare con attenzione l'investimento richiesto per l'acquisto di uno o più certificati server da terze parti attendibili in relazione al valore che l'infrastruttura di certificati offrirà all'organizzazione. Questa guida è stata sviluppata per ottenere una soluzione di autenticazione client basata su certificati che utilizza tecnologie EAP-TLS con costi e sforzi minimi.

##### Analisi dei rischi potenziali per la sicurezza

È importante analizzare nuovamente i rischi potenziali trattati precedentemente per le reti WLAN in relazione alla soluzione proposta. La seguente tabella fornisce in dettaglio tali informazioni.

**Tabella 1. Rischi potenziali per la sicurezza analizzati in relazione alla soluzione proposta**

 
<table style="border:1px solid black;">
<colgroup>
<col width="50%" />
<col width="50%" />
</colgroup>
<thead>
<tr class="header">
<th style="border:1px solid black;" >Rischio potenziale</th>
<th style="border:1px solid black;" >Soluzione proposta</th>
</tr>
</thead>
<tbody>
<tr class="odd">
<td style="border:1px solid black;">Intercettazione non autorizzata dei dati</td>
<td style="border:1px solid black;">L'assegnazione e la modifica dinamica delle chiavi di crittografia a intervalli frequenti e il fatto che le chiavi sono univoche per ciascuna sessione utente significa che il recupero delle chiavi e l'accesso ai dati non è possibile con i mezzi attualmente conosciuti.</td>
</tr>
<tr class="even">
<td style="border:1px solid black;">Intercettazione e modifica di dati</td>
<td style="border:1px solid black;">Poiché la crittografia che utilizza le chiavi dinamiche viene utilizzata tra client senza fili e punto di accesso senza fili, non è possibile che un utente malintenzionato intercetti e modifichi i dati.<br />
L'autenticazione reciproca tra client, server RADIUS e punto di accesso senza fili impedisce che questi possano essere utilizzati impropriamente da utenti malintenzionati.</td>
</tr>
<tr class="odd">
<td style="border:1px solid black;">Spoofing</td>
<td style="border:1px solid black;">L'autenticazione protetta sulla rete impedisce ad utenti non autorizzati di collegarsi alla rete e di introdurvi dati di spoofing dall'interno.</td>
</tr>
<tr class="even">
<td style="border:1px solid black;">Collegamento non autorizzato</td>
<td style="border:1px solid black;">L'uso non autorizzato della rete è impedito dall'elevata affidabilità dell'autenticazione.</td>
</tr>
<tr class="odd">
<td style="border:1px solid black;">Negazione del servizio (DoS)</td>
<td style="border:1px solid black;">Gli attacchi a livello di rete che generano un aumento del traffico sono impediti dal controllo di accesso protetto, anche se attualmente non esiste alcun metodo di difesa contro gli attacchi di negazione del servizio (DoS, Denial of Service) di basso livello. Questi vengono in parte risolti dallo standard 802.11i del 2004. In realtà, anche questo nuovo standard non sarà immune all'interruzione della rete a livello di trasmissione radio.<br />
È opportuno notare che la maggior parte degli attacchi DoS pubblicati non causano una perdita permanente del servizio (appena la fonte dell'attacco DoS scompare, il servizio ripristina il normale funzionamento). In tal modo, l'impedimento degli attacchi DoS a livello di rete (che potrebbero causare danni agli altri sistemi di rete) rappresenta un vantaggio significativo.</td>
</tr>
<tr class="even">
<td style="border:1px solid black;">Rischi accidentali</td>
<td style="border:1px solid black;">I rischi derivanti da parte degli utenti guest che si collegano accidentalmente alla rete WLAN aziendale vengono evitati dall'autenticazione protetta richiesta dalla rete LAN senza fili.</td>
</tr>
<tr class="odd">
<td style="border:1px solid black;">Reti WLAN inaffidabili</td>
<td style="border:1px solid black;">Sebbene la soluzione non interviene direttamente nella gestione dei punti di accesso senza fili inaffidabili, implementando una soluzione di rete senza fili protetta come questa, la motivazione di installare reti WLAN non ufficiali non avrà più modo di esistere.<br />
Il problema delle reti WLAN inaffidabili viene in parte risolto anche mediante strumenti software di individuazione degli indirizzi dell'hardware del punto di accesso senza fili e mediante apparecchiature portatili di rilevazione delle reti WLAN.</td>
</tr>
</tbody>
</table>
 

[](#mainsection)[Inizio pagina](#mainsection)

### Altre soluzioni

Precedentemente sono state elencate alcune soluzioni ai problemi inerenti la protezione delle reti WLAN. In questa sezione verranno riesaminate. Per ricapitolare tali alternative:

-   Non distribuire la tecnologia di rete WLAN.

-   Utilizzare la protezione minima basata su 802.11.

-   Utilizzare la tecnologia VPN.

-   Utilizzare IPSec.

-   Utilizzare una soluzione basata su 802.1X, il protocollo EAP e la crittografia Wi-Fi.

#### Non distribuire la tecnologia di rete WLAN

Prescindendo dai vantaggi della rete WLAN definiti in precedenza, questa strategia deve fare i conti con ciò che META Group definisce "Price of Postponement". "How Do I Limit My Exposure Against the Wireless LAN Security Threat? The New Realities of Protecting Corporate Information," META Group 12/18/2003.

Il concetto di "Price of Postponement" non si basa solo sui costi di mancato guadagno, ma su un'analisi dell'uso delle reti LAN cablate che è aumentato in modo esponenziale in molte organizzazioni, sfuggendo al controllo dei reparti IT centrali, che ora si trovano costrette riprendere in mano la situazione.

Questo rappresenta un pericolo costante per le reti WLAN, soprattutto nelle organizzazioni di grandi dimensioni in cui è spesso difficile vedere fisicamente ciò che accade in ogni ubicazione. Una distribuzione estesa e non gestita di reti WLAN (resa possibile dai costi estremamente bassi dei componenti) rappresenta potenzialmente lo scenario peggiore, poiché espone l'organizzazione a tutti i rischi per la sicurezza delineati precedentemente, senza che il gruppo IT centrale se ne renda conto.

Questo evidenzia che, se la strategia dell'utente è quella di non adottare la tecnologia di rete WLAN, è necessario implementare questa strategia in modo attivo, anziché passivo. Questa decisione deve essere sostenuta con una politica chiaramente divulgata in modo da garantire che tutti i dipendenti siano ben informati su di essa e sulle conseguenze derivanti dalla sua violazione. Si consiglia di utilizzare strumenti di scansione per individuare l'uso illegale di apparecchiature senza fili.

#### Utilizzare la protezione minima basata su 802.11

Questo approccio utilizza la crittografia WEP del traffico di rete senza fili, insieme al controllo di accesso opzionale sulla rete, basata su chiavi condivise e indirizzi hardware delle schede LAN. Sebbene fornisca un livello di protezione sulla rete WLAN non protetta, esso presenta i seri svantaggi di gestione e di protezione, in particolare in relazione alle aziende di grandi dimensioni.

Di seguito sono riportati i problemi relativi al WEP:

-   Le chiavi WEP statiche possono essere scoperte in poche ore utilizzando un PC con una scheda di rete WLAN e strumenti facilmente disponibili, come ad esempio Airsnort o WEPCrack.

-   Il difetto più grave della tecnologia WEP è che le relative chiavi non vengono dinamicamente assegnate o modificate. L'algoritmo di crittografia RC4 utilizzato dal WEP è sicuro se utilizzato correttamente. Se le chiavi sono statiche, la rete è vulnerabile all'attacco descritto precedentemente.

-   Le chiavi statiche possono essere modificate, ma tale procedura è generalmente manuale e richiede del tempo. Inoltre esiste anche il problema di distribuzione delle nuove chiavi al client. Questo significa che queste chiavi generalmente non vengono modificate.

Il WEP fornisce alle reti WLAN un meccanismo di controllo dell'accesso molto limitato basato sulla conoscenza della chiave WEP. Quindi se si scopre il nome della rete (operazione molto semplice) o della chiave WEP, sarà possibile collegarsi alla rete. Un metodo per migliorare la protezione è quello di configurare i punti di accesso senza fili in modo che questi consentano la connessione solo ad un insieme predefinito di indirizzi delle schede di rete client. Questo è comunemente noto come filtraggio dell'indirizzo MAC (Media Access Control). Il livello MAC fa riferimento al firmware di basso livello della scheda di rete.

Il filtraggio degli indirizzi delle schede di rete per il controllo dell'accesso comporta i seguenti problemi:

-   Si dispone di una scalabilità limitata. Gestire un elenco di indirizzi hardware per un numero elevato di client e distribuirlo a tutti i punti di accesso rappresenta una sfida importante.

-   I punti di accesso possono presentare una limitazione delle dimensioni della tabella dei filtri, restringendo il numero di client supportabili.

-   Non esiste alcun metodo per associare un indirizzo MAC ad un nome utente, per cui l'autenticazione può essere effettuata solo in relazione all'identità del computer e non dell'utente.

-   Un intruso potrebbe eseguire lo spoof dell'indirizzo MAC "consentito". Se questi è in grado di scoprire un indirizzo MAC legittimo, potrebbe facilmente utilizzare tale indirizzo, invece di quello prefissato della scheda di rete.

#### Utilizzare la tecnologia VPN

L'uso della tecnologia VPN per proteggere il traffico di rete WLAN è un approccio diffuso tra gli ambienti con livelli di protezione elevati. Questo si basa sul controllo dell'accesso e sulla crittografia nelle applicazioni VPN. Tuttavia presenta alcuni svantaggi:

-   Generalmente questo approccio richiede un accesso VPN o RAS (Remote Access Service) di utente separato, oltre alla rete standard e all'accesso al dominio.

-   Poiché l'accesso è solo iniziato dall'utente, un computer inattivo e disconnesso non può essere gestito e monitorato da una postazione remota. L'unico problema per i computer che eseguono Windows è che non potranno ricevere le impostazioni dei criteri di gruppo (che, ad esempio, includono tutte le impostazioni relative ai criteri di protezione).

-   Il server VPN può diventare un collo di bottiglia. Tutti gli accessi client alla rete WLAN vengono incanalati attraverso il server. Le periferiche VPN tradizionalmente supportano molti client remoti a bassa velocità. Poiché è richiesto che la velocità effettiva venga gestita per un vasto numero di client in esecuzione alla massima velocità, ciò significa che molte periferiche VPN non saranno in grado di supportare più di alcune decine o centinaia di client.

-   Per alcune soluzioni VPN, i costi delle licenze per il software client possono essere proibitivi.

-   Questo approccio presuppone che il metodo di autenticazione VPN sia protetto. Tuttavia molte implementazioni VPN che si basano sull'autenticazione delle chiavi precondivise (una password di gruppo) condividono molti dei problemi relativi alla sicurezza delle chiavi WEP statiche.

La rete VPN è una tecnologia ottimale per l'accesso remoto alle reti aziendali, ma non è stato mai realizzato per questo tipo di applicazione.

#### Utilizzare la protezione IP

IPSec è una soluzione per autenticare e crittografare in modo protetto i pacchetti IP di rete. Molte soluzioni VPN utilizzano l'IPSec, ma l'uso dell'IPSec ivi descritto avviene all'interno di una singola rete per garantire la protezione del traffico end-to-end tra due computer. Allo stesso modo di VPN, IPSec è una soluzione eccellente in molte circostanze, sebbene non sostituisca direttamente la protezione di rete WLAN nativa implementata a livello di hardware di rete.

-   IPSec utilizza solo l'autenticazione a livello di computer; non esiste alcun altro metodo per implementare uno schema di autenticazione basato sull'utente.

    **Nota:** alcune implementazioni IPSec sulle piattaforme non Windows utilizzano solo l'autenticazione utente.

-   La gestione dei criteri IPSec potrebbe risultare complessa per le organizzazioni di grandi dimensioni. Il tentativo di applicare la protezione generale del traffico IP potrebbe interferire con gli usi più specializzati dell'IPSec dove la protezione end-to-end è realmente richiesta.

-   La protezione avanzata richiede di crittografare tutto il traffico end-to-end, ma alcune periferiche non sono in grado di supportare IPSec. Questo impone al traffico di apparire in chiaro. Ciò si verifica perché la protezione IPSec avviene a livello di rete piuttosto che a livello MAC, per cui non è completamente trasparente per le periferiche di rete.

-   Sebbene il sovraccarico per l'elaborazione della crittografia IPSec possa essere scaricato nelle schede di rete specializzate, queste non sono sempre installate. Di conseguenza si verifica un carico della CPU generato dal server o dal client.

#### Altre soluzioni EAP basate su 802.1X

Esistono molte soluzioni per la protezione della rete WLAN che sono simili alla soluzione proposta. Quella maggiormente nota è probabilmente la soluzione Cisco LEAP (Light EAP). Sebbene la protezione mediante LEAP e le altre soluzioni proprietarie non costituiscono alcun problema, molti di questi schemi saranno vincolanti sull'uso dell'hardware di un unico fornitore o di un piccolo numero di fornitori. Una risposta rapida a questo problema è quella di definire, dove possibile, soluzioni standard basate su IEEE e IETF, dato che la maggior parte dei fornitori di tecnologie di rete senza fili convengono su questa soluzione.

[](#mainsection)[Inizio pagina](#mainsection)

### Riepilogo

In questo modulo sono state analizzate le motivazioni aziendali che inducono ad adottare la rete senza fili e i rischi di sicurezza per le implementazioni con un livello di protezione basso o inesistente. La soluzione proposta per la risoluzione parziale di questo problema è basata sullo standard 802.1X, EAP-TLS e la crittografia avanzata. Questa soluzione è rivolta alle medie e grandi aziende e consente di risolvere i principali problemi relativi alla protezione delle implementazioni senza fili precedenti.

Nel modulo successivo verrà fornita una descrizione più dettagliata della soluzione scelta. Lo scopo è quello di produrre una progettazione logica per la protezione delle reti WLAN e di fornire le basi per i moduli dettagliati relativi alla progettazione fisica riportati all'interno di questa *Guida alla pianificazione*.

[](#mainsection)[Inizio pagina](#mainsection)

### Ulteriori informazioni

-   Per ulteriori informazioni sullo standard 802.11, consultare la pagina Web IEEE 802.11 all'indirizzo <http://www.ieee802.org/11/> (in inglese).

-   Per ulteriori informazioni sullo standard 802.1X, consultare la pagina Web IEEE 802.1X all'indirizzo <http://www.ieee802.org/1/pages/802.1x.html> (in inglese).

-   Per ulteriori informazioni sullo standard EAP, consultare RFC 2284 all'indirizzo <http://www.ietf.org/rfc/rfc2284.txt?number=2284> (in inglese).

[](#mainsection)[Inizio pagina](#mainsection)
