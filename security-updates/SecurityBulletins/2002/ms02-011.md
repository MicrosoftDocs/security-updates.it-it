---
TOCTitle: 'MS02-011'
Title: 'Bollettino Microsoft sulla sicurezza MS02-011 - Basso'
ms:assetid: 'ms02-011'
ms:contentKeyID: 61239880
ms:mtpsurl: 'https://technet.microsoft.com/it-IT/library/ms02-011(v=Security.10)'
author: SharonSears
ms.author: SharonSears
---

Security Bulletin

Bollettino Microsoft sulla sicurezza MS02-011 - Basso
=====================================================

Un errore di autenticazione può consentire a utenti non autorizzati di eseguire l'autenticazione con il servizio SMTP
---------------------------------------------------------------------------------------------------------------------

Data di pubblicazione: mercoledì 27 febbraio 2002 | Aggiornamento: martedì 13 aprile 2004

**Data di pubblicazione originale**: 27 febbraio 2002
**Aggiornamento**: 13 aprile 2004
**Versione:** 3.0

#### Riepilogo

**Destinatari**: utenti che utilizzano Microsoft Windows 2000, Windows NT Server 4.0 Option Pack, Exchange Server 5.5 o Exchange Server 5.0.

**Effetti della vulnerabilità**: inoltro di posta.

**Livello di gravità**: Basso.

**Consiglio**: l'applicazione delle patch per Windows è consigliata agli utenti che hanno necessità di utilizzare i servizi SMTP di Windows 2000 e Windows NT Server 4.0. Agli altri utenti si consiglia di disattivare il servizio SMTP. Gli utenti che utilizzano il servizio IMC di Exchange Server 5.5 devono applicare la patch per IMC di Exchange Server 5.5. Gli utenti che utilizzano Exchange 5.0 possono utilizzare la soluzione descritta nella sezione Domande frequenti riportata di seguito. Anche se Exchange 5.0 non è interessato da questa vulnerabilità, in questo bollettino sono state incluse nozioni generali sulla protezione di Exchange 5.0 contro l'inoltro di posta a titolo informativo.

**Software interessato**:

-   Microsoft Windows 2000
-   Microsoft Windows NT Server 4.0 Option Pack
-   Microsoft Exchange Server 5.5

### Informazioni generali

Dettagli tecnici
----------------

<span></span>
**Descrizione tecnica:**

In seguito al rilascio di questo bollettino, è stato verificato che la vulnerabilità in questione interessa anche Windows NT Server 4.0 Server Option Pack. Microsoft ha aggiornato il bollettino inserendo informazioni aggiuntive su Windows NT Server 4.0 Option Pack ed Exchange Server 5.0 e le istruzioni per l'accesso a un aggiornamento per la protezione per Windows NT Server 4.0.

Insieme ai prodotti server di Windows 2000 viene installato per impostazione predefinita un servizio SMTP. Per Windows NT Server 4.0 non è disponibile un servizio SMTP predefinito, ma è possibile installare un servizio SMTP con Windows NT 4 Option Pack. In Internet Mail Connector (IMC) per Microsoft Exchange Server 5.5 ed Exchange Server 5.0 è incluso un server SMTP. IMC, noto anche come Servizio posta Internet di Microsoft Exchange, supporta l'accesso e lo scambio di messaggi da e verso qualsiasi sistema che utilizza SMTP. Nei servizi di Windows ed Exchange 5.5 si verifica un problema di vulnerabilità a causa di un difetto nella gestione di una risposta valida dal livello di autenticazione NTLM del sistema operativo sottostante. Il servizio IMC di Exchange 5.0 non consente di autorizzare o vietare l'inoltro di posta in base all'autenticazione e, di conseguenza, questo problema non interessa Exchange 5.0. Per informazioni generali sulla protezione di un server Exchange 5.0 contro gli attacchi di inoltro di posta, gli amministratori di Exchange 5.0 possono consultare la sezione "Domande frequenti " del presente bollettino.

Per definizione, quando vengono informati dal livello di autenticazione NTLM che un utente è stato autenticato, i servizi SMTP di Windows 2000 e Windows NT Server 4.0 e il servizio IMC di Exchange Server 5.5 dovrebbero eseguire ulteriori controlli prima di consentire all'utente di inoltrare la posta attraverso il servizio. Questa vulnerabilità è causata dal fatto che i servizi interessati non eseguono questi controlli aggiuntivi in modo corretto. In alcuni casi, il servizio SMTP autorizza pertanto l'accesso di un utente esclusivamente in base alla relativa capacità di eseguire l'autenticazione sul server.

Un hacker che sfrutta questa vulnerabilità può ottenere solo privilegi a livello di utente per il servizio SMTP. L'hacker potrà pertanto utilizzare il servizio, ma non amministrarlo. Lo scopo più comune degli attacchi che utilizzano questa vulnerabilità è l'esecuzione di operazioni di inoltro di posta tramite il server.

**Fattori attenuanti**:

-   I server Exchange 2000 non sono interessati da questa vulnerabilità perché gestiscono in modo corretto il processo di autenticazione con il servizio SMTP.
-   Questa vulnerabilità non consente all'hacker di leggere messaggi di posta elettronica di altri utenti né di inviare posta utilizzando account di altri utenti.
-   Le procedure consigliate prevedono la disattivazione dei servizi non necessari. Se il servizio SMTP viene disattivato, la vulnerabilità correlata all'inoltro di posta non potrà essere sfruttata.
-   Questa vulnerabilità non consente di ottenere privilegi amministrativi per il servizio né consente all'hacker di eseguire programmi o comandi del sistema operativo.

**Livello di gravità**: Basso.

|                           | Internet Servers | Intranet Servers | Client Systems |
|---------------------------|------------------|------------------|----------------|
| **Windows 2000**          | Basso            | Basso            | Basso          |
| **Windows NT Server 4.0** | Basso            | Basso            | Basso          |
| **Exchange Server 5.5**   | Basso            | Basso            | Nessuno        |

La [classificazione](http://technet.microsoft.com/security/bulletin/rating) della gravità di cui alla tabella precedente si basa sui tipi di sistemi interessati dalla vulnerabilità, sui modelli di deployment più comuni e sui potenziali effetti del problema in tali ambienti. Un hacker può esclusivamente inoltrare posta e non leggere posta, ottenere privilegi di sistema o eseguire programmi.

**Identificatore della vulnerabilità:** [CAN-2002-0054](http://www.cve.mitre.org/cgi-bin/cvename.cgi?name=can-2002-0054)

**Versioni testate**:

Microsoft ha sottoposto a test Windows 2000, il servizio SMTP di Windows NT Server 4.0 Option Pack, Exchange Server 5.5, Exchange Server 5.0 ed Exchange Server 2000 per valutare se sono interessati da queste vulnerabilità. Le versioni precedenti non sono più [supportate](http://support.microsoft.com/directory/discontinue.asp) e potrebbero essere o meno interessate da questo problema.

Domande frequenti
-----------------

<span></span>
**Perché viene rilasciata una nuova versione di questo bollettino?**
In seguito al rilascio di questo bollettino, è stato verificato che la vulnerabilità in questione interessa anche Windows NT Server 4.0 Option Pack. Microsoft ha aggiornato il bollettino inserendo informazioni aggiuntive su Windows NT Server 4.0 ed Exchange Server 5.0 e le istruzioni per l'accesso a un aggiornamento per Windows NT Server 4.0.

**Qual è la portata o l'impatto di questa vulnerabilità?**
Questa vulnerabilità può consentire a un utente non autorizzato di utilizzare risorse di un server di posta senza autorizzazione. In questo modo, un hacker può camuffare il punto di origine di un messaggio oppure sfruttare le risorse di un server per spedizioni di gruppo.

Questa vulnerabilità è soggetta ad alcuni limiti:

-   Interessa solo server che eseguono il servizio Internet Mail Connector di Exchange Server 5.5, il servizio SMTP nativo di Windows 2000 o il servizio SMTP nativo di Windows NT Server 4.0.
-   Non consente di ottenere privilegi amministrativi per il servizio né consente all'hacker di eseguire programmi o comandi del sistema operativo.
-   I server di posta che eseguono Exchange 2000 non sono interessati da questa vulnerabilità.

**Quali sono le cause di questa vulnerabilità?**
Questa vulnerabilità è dovuta a un errore di autenticazione che interessa il servizio SMTP di Windows 2000, Windows NT Server 4.0 e Internet Mail Connector di Exchange Server 5.5. Questi servizi dovrebbero effettuare ulteriori controlli prima di concedere privilegi per la posta a un utente che ha eseguito l'autenticazione sul server, ma la procedura che seguono non è corretta.

**Che cos'è SMTP?**
SMTP (Simple Mail Transfer Protocol) è uno standard per l'invio di posta tramite Internet, definito nelle RFC [2821](http://www.ietf.org/rfc/rfc2821.txt?number=2821) e [2822](http://www.ietf.org/rfc/rfc2821.txt?number=2822). Il protocollo definisce il formato, i campi, il contenuto e le procedure di gestione dei messaggi di posta elettronica. In Windows 2000 è disponibile un servizio SMTP che viene installato per impostazione predefinita nei prodotti server.

**Che cos'è il servizio Internet Mail Connector di Exchange 5.5?**
Internet Mail Connector (IMC) è il componente di Exchange Server 5.0 ed Exchange Server 5.5 che consente di ricevere e inviare posta da e verso altri server che utilizzano SMTP. Viene installato per impostazione predefinita con Exchange Server 5.0 ed Exchange Server 5.5 ed è anche noto come Servizio posta Internet di Exchange Server 5.5.

**Qual è il difetto dei servizi SMTP di Windows 2000 e Windows NT Server 4.0 e del servizio IMC di Exchange Server 5.5?**
Prima di poter utilizzare un servizio di posta, un utente deve eseguire l'autenticazione sul server. Tuttavia, anche se questa operazione ha esito positivo, i servizi di posta dovrebbero eseguire ulteriori controlli per verificare che sia corretto concedere l'accesso all'utente. I servizi SMTP di Windows 2000 e di Windows NT Server 4.0 e il servizio IMC di Exchange Server 5.5 non eseguono questi controlli aggiuntivi in modo corretto. Ne consegue che un utente autenticato sul server sarà sempre in grado di utilizzare i servizi di posta, anche in casi non appropriati.

**A quali attacchi viene esposto il sistema a causa di questa vulnerabilità?**
Questa vulnerabilità consente a un hacker di inoltrare richieste di posta come utente autorizzato, ovvero di inviare posta. L'utilizzo più comune di questa vulnerabilità consiste nell'esecuzione di operazioni di inoltro di posta.

**Che cos'è l'inoltro di posta?**
L'inoltro di posta è una procedura in base a cui la posta elettronica viene indirizzata a un server di posta intermedio, che la invia quindi al server di posta del destinatario. L'inoltro di posta spesso è una procedura legittima. Si supponga, ad esempio, che una società che utilizza vari server abbia configurato uno di questi computer come gateway della posta verso Internet. Tutti i messaggi di posta elettronica inviati alla società verranno recapitati al server gateway e quindi inoltrati al server appropriato per la consegna al destinatario.

Anche gli hacker, tuttavia, talvolta tentano di eseguire inoltri di posta non autorizzati. Ad esempio, un hacker che ha a disposizione un server di fascia bassa e una connessione di rete lenta potrebbe utilizzare l'inoltro di posta per sfruttare il potente server di posta e la veloce connessione di rete di un altro utente per inviare posta indesiderata con il suo account. L'inoltro di posta viene anche utilizzato in modo illegittimo per camuffare il punto di origine di un messaggio di posta elettronica.

**Questa vulnerabilità può consentire all'hacker di eseguire altre operazioni sul server?**
Questa vulnerabilità conferisce all'hacker esclusivamente privilegi a livello di utente per il servizio SMTP. Non concede privilegi amministrativi per il servizio né consente all'hacker di eseguire programmi o comandi del sistema operativo oppure di leggere, creare o inviare posta di altri utenti.

**Questa vulnerabilità interessa tutti i server Windows 2000?**
Questa vulnerabilità interessa solo i server Windows 2000 in cui è installato e in esecuzione il servizio SMTP, come previsto dalla configurazione predefinita. Tuttavia, Microsoft consiglia sempre di esaminare l'elenco di servizi e di disattivare tutti quelli non necessari.

**Questa vulnerabilità interessa tutti i server Windows NT Server 4.0?**
Questa vulnerabilità interessa solo i server Windows NT Server 4.0 in cui è installato e in esecuzione il servizio SMTP, come previsto dalla configurazione predefinita se è stato installato NT Server 4.0 Option Pack. Tuttavia, Microsoft [consiglia](http://www.microsoft.com/technet/security/prodtech/win2000/secwin2k/07ssrole.mspx) sempre di esaminare l'elenco di servizi e di disattivare tutti quelli non necessari.

**Questa vulnerabilità interessa tutti i server Exchange 5.0?**
No, perché i server Exchange 5.0 non consentono di autorizzare o vietare l'inoltro di posta in base all'autenticazione. Non è possibile impedire a utenti non autenticati di inoltrare posta senza disattivare questa funzionalità anche per gli utenti autenticati.

In Exchange 5.5 è stata integrata una nuova funzionalità che consente di attivare il routing SMTP solo per connessioni autenticate e di disattivarlo per altre connessioni. Questa nuova funzionalità permette dunque di attivare il routing SMTP per utenti autenticati e di disattivarlo per tutti gli altri utenti.

**Come si può proteggere il server Exchange 5.0?**
Microsoft consiglia di non connettere direttamente il servizio Internet Mail Connector di Exchange 5.0 a Internet a meno che non si disattivi il routing SMTP. Per disattivare il routing SMTP, utilizzare il programma di amministrazione di Exchange per selezionare l'opzione che impedisce il reindirizzamento della posta SMTP in arrivo nella finestra delle proprietà dell'oggetto Internet Mail Connector.
Se si disattiva il routing SMTP, i client che si connettono al server Exchange tramite il protocollo POP3 o IMAP4 non saranno in grado di inviare posta elettronica utilizzando il relativo server SMTP, fatta eccezione per i messaggi destinati ad altri utenti dello stesso dominio SMTP. Questa considerazione è valida anche per tutti i client Outlook Express. I client che utilizzano il protocollo MAPI, ovvero gli utenti di Outlook, non saranno interessati dal problema.

**Questa vulnerabilità interessa Windows XP Professional?**
Windows XP Professional è stato testato ed è risultato esente da questa vulnerabilità.

**Quando si esegue Exchange Server 5.5 in un computer Windows 2000, è necessario applicare la patch per Windows 2000 o la patch per Exchange Server 5.5?**
Gli amministratori di Exchange 5.5 devono applicare esclusivamente l'ultima patch per IMC descritta di seguito. Non è necessario installare la patch per Windows 2000.

**Quando si esegue Exchange 2000 Server, è necessario applicare una patch?**
No. Anche se Exchange 2000 Server può essere installato in un server Windows 2000, che è in effetti l'unico sistema su cui può essere eseguito, non è interessato da questa vulnerabilità. Exchange Server 2000 installa componenti che eseguono i controlli aggiuntivi in modo corretto.

**Quali sono gli scopi della patch?**
La patch elimina questa vulnerabilità, assicurando che gli utenti vengano autenticati in modo corretto dal servizio SMTP prima di essere autorizzati a inoltrare richieste.

**Esiste un'unica patch per Windows 2000 sia per MS02-011 che per MS02-12?**
Sì, la patch per Windows 2000 è la stessa sia per MS02-011 che per [**MS02-012**](http://technet.microsoft.com/security/bulletin/ms02-012).

Disponibilità della patch
-------------------------

<span></span>
**Posizioni per il download di questa patch**

-   Windows 2000 Server, Professional e Advanced Server:

    [http://www.microsoft.com/Downloads/Release.asp?ReleaseID= 36556](http://www.microsoft.com/downloads/release.asp?releaseid=36556)

-   Windows NT Server 4.0:

    [http://www.microsoft.com/downloads/details.aspx?FamilyId=457C0C18-8C3E-4923-B395-614C117F13C5&displaylang=en](http://www.microsoft.com/downloads/details.aspx?familyid=457c0c18-8c3e-4923-b395-614c117f13c5&displaylang=en)

-   Exchange Server 5.5:

    [http://www.microsoft.com/Downloads/Release.asp?ReleaseID=33423](http://www.microsoft.com/downloads/release.asp?releaseid=33423)

-   Windows 2000 Datacenter Server:

    Le patch per Windows 2000 Datacenter Server sono specifiche dell'hardware e vengono rese disponibili dal produttore OEM originale.

#### Ulteriori informazioni sulla patch

**Piattaforme per l'installazione**:

-   La patch per Windows 2000 può essere installata nei sistemi con Windows 2000 [Service Pack 1](http://www.microsoft.com/windows2000/downloads/servicepacks/sp1/default.asp) .
-   La patch per Windows NT Server 4.0 può essere installata nei sistemi con Windows NT Server 4.0 [Service Pack 6a](http://www.microsoft.com/ntserver/nts/downloads/recommended/sp6/allsp6.asp).
-   La patch per Exchange Server 5.5 può essere installata nei sistemi con Exchange Server 5.5 [Service Pack 4](http://www.microsoft.com/exchange/downloads/55/sp4.asp).

**Disponibilità nei service pack futuri**: La correzione di questo problema verrà inclusa in Windows 2000 SP3.

**Necessità di riavvio**: Sì

**Patch preesistenti**: Nessuna

**Patch successive**: Nessuna

**Verifica dell'installazione della patch**:

Exchange Server 5.5:

-   Per verificare l'installazione della patch nel computer, controllare che la seguente chiave del Registro di sistema sia stata creata nel computer Exchange Server 5.5:

    HKEY\_LOCAL\_MACHINE\\Software\\Microsoft\\Updates\\Exchange 5.5\\SP5\\Q289258.

-   Per controllare i singoli file, utilizzare le informazioni di data/ora e di versione disponibili nella seguente chiave del Registro di sistema:

    HKEY\_LOCAL\_MACHINE\\Software\\Microsoft\\Updates\\Exchange 5.5\\SP5\\Q289258\\filelist.

Windows NT Server 4.0:

-   Per verificare l'installazione della patch nel computer, controllare che la seguente chiave del Registro di sistema sia stata creata nel computer Windows NT Server 4.0:

    HKEY\_LOCAL\_MACHINE\\SOFTWARE\\Microsoft\\Windows\\CurrentVersion\\Uninstall\\310669.

-   Per verificare l'installazione del file di questa correzione, controllare che la versione di

    \\WINNT\\System32\\inetsrv\\smtpsvc.dll sia 5.5.1877.78 o successiva.

Windows 2000:

-   Per verificare l'installazione della patch nel computer, controllare che la seguente chiave del Registro di sistema sia stata creata nel computer Windows 2000:

    HKEY\_LOCAL\_MACHINE\\SOFTWARE\\Microsoft\\Updates\\Windows 2000\\SP3\\Q313450.

-   Per controllare i singoli file, utilizzare le informazioni di data/ora e di versione disponibili nella seguente chiave del Registro di sistema:

    HKEY\_LOCAL\_MACHINE\\SOFTWARE\\Microsoft\\Updates\\Windows 2000\\SP3\\Q313450\\Filelist

**Avvertenze**:
Durante la rimozione, ovvero la disinstallazione, della patch per Windows NT 4 Option Pack, è possibile che il programma di disinstallazione non sia in grado di riavviare il servizio SMTP. In tal caso, interrompere manualmente il servizio di amministrazione di IIS (NET STOP IISADMIN), quindi avviare sia tale servizio (NET START IISADMIN) che il servizio SMTP (NET START SMTPSVC).

**Localizzazione**:
Le versioni localizzate di questa patch sono disponibili nelle posizioni indicate nella sezione "Disponibilità della patch".

**Download di altre patch di protezione**:
Sono disponibili patch per altri problemi di protezione nei seguenti siti:

-   Le patch di protezione sono disponibili nel [Microsoft Download Center](http://www.microsoft.com/downloads/search.aspx?opsysid=1&search=keyword&value='security_patch'&displaylang=en) ed è possibile individuarle in modo semplice eseguendo una ricerca con la parola chiave "security\_patch".
-   Le patch per i sistemi consumer sono disponibili nel sito Web [Windows Update](http://windowsupdate.microsoft.com/).

#### Altre informazioni:

**Ringraziamenti:**

Microsoft [ringrazia](http://technet.microsoft.com/security/bulletin/policy)

-   [Bindview RAZOR Team](http://razor.bindview.com) per averci segnalato il problema e aver collaborato con noi al fine di proteggere i sistemi dei clienti.
-   Mario Kuechler per averci segnalato che questo problema interessa anche NT Server 4.0.

**Supporto tecnico**:

-   Il problema è descritto in dettaglio negli articoli della Microsoft Knowledge Base Q313450 e Q289258 che saranno disponibili dopo 24 ore circa dalla pubblicazione del bollettino. Gli articoli della Knowledge Base sono disponibili nel sito Web [Microsoft Online Support](http://support.microsoft.com/?scid=fh;it;kbhowto).
-   Per usufruire dei servizi del supporto tecnico, visitare il sito [Microsoft Product Support Services](http://support.microsoft.com/directory/question.asp?sd=gn&fr=0). Le chiamate al supporto tecnico relative alle patch di protezione sono gratuite.

**Fonti di informazioni sulla sicurezza**:
Nella sezione dedicata alla protezione del sito Web Microsoft TechNet sono disponibili ulteriori informazioni sulla protezione e la sicurezza dei prodotti Microsoft.

**Dichiarazione di non responsabilità**:
Le informazioni disponibili nella Microsoft Knowledge Base sono fornite "come sono" senza garanzie di alcun tipo. Conseguentemente, Microsoft non rilascia alcuna garanzia, esplicita o implicita, inclusa la garanzia di commerciabilità e di idoneità per uno scopo specifico. Microsoft o i suoi fornitori non saranno, in alcun caso, responsabili per danni di qualsiasi tipo, inclusi i danni diretti, indiretti, incidentali, consequenziali, la perdita di profitti, e i danni punitivi o speciali, anche qualora Microsoft o i suoi fornitori siano stati informati della possibilità del verificarsi di tali danni. Alcuni stati non consentono l'esclusione o la limitazione di responsabilità per danni diretti o indiretti e, dunque, la sopracitata limitazione potrebbe non essere applicabile.

**Versioni**:

-   V1.0 (27 febbraio 2002): creazione del bollettino.
-   V2.0 (12 marzo 2002): revisione del bollettino per segnalare che la patch per Windows 2000 dei bollettini MS02-012 e MS02-011 è la stessa.
-   V2.1 (09 maggio 2003): aggiornamento dei collegamenti per il download disponibili in Windows Update.
-   V3.0 (13 aprile 2004): revisione del bollettino per annunciare la disponibilità di un aggiornamento per Windows NT Server 4.0 e fornire agli utenti di Exchange Server 5.0 suggerimenti su come aumentare la protezione dei sistemi in uso.

*Built at 2014-04-18T01:50:00Z-07:00*
