---
TOCTitle: 'MS00-082'
Title: 'Bollettino Microsoft sulla sicurezza MS00-082 - Critico'
ms:assetid: 'ms00-082'
ms:contentKeyID: 61239877
ms:mtpsurl: 'https://technet.microsoft.com/it-IT/library/ms00-082(v=Security.10)'
author: SharonSears
ms.author: SharonSears
---

Security Bulletin

Bollettino Microsoft sulla sicurezza MS00-082 - Critico
=======================================================

Patch per la vulnerabilità "Intestazione MIME in formato non valido"
--------------------------------------------------------------------

Data di pubblicazione: martedì 31 ottobre 2000 | Aggiornamento: martedì 13 aprile 2004

**Data di pubblicazione originale**: 31 ottobre 2000

**Aggiornamento**: 13 aprile 2004

**Versione:** 2.0

#### Riepilogo

Microsoft ha rilasciato una patch che elimina una vulnerabilità di protezione in Exchange Server 5.0 ed Exchange Server 5.5. Questa vulnerabilità può consentire a un hacker di provocare un errore nel server Exchange.

**Software interessato**:

-   Microsoft Exchange Server 5.0
-   Microsoft Exchange Server 5.5

**Nota**: Exchange 2000 Server non è interessato da questa vulnerabilità.

### Informazioni generali

Dettagli tecnici
----------------

<span></span>
**Descrizione tecnica:**

In seguito al rilascio di questo bollettino, è stato verificato che la vulnerabilità in questione interessa anche Exchange Server 5.0. Microsoft ha aggiornato il bollettino inserendo informazioni aggiuntive su Exchange Server 5.0 e le istruzioni per l'accesso a un aggiornamento per la protezione per questa piattaforma. Questo aggiornamento per la protezione per Exchange 5.0 è un pacchetto di rollup cumulativo che risolve anche le vulnerabilità descritte nei bollettini [MS01-041](http://technet.microsoft.com/security/bulletin/ms01-041) e [MS03-046](http://technet.microsoft.com/security/bulletin/ms03-046). Per proteggere il sistema contro queste tre vulnerabilità, è sufficiente una sola installazione di questo aggiornamento.

Durante il normale processo di elaborazione della posta in arrivo, il server Exchange verifica la presenza di valori non validi nei campi delle intestazioni MIME. Tuttavia, se in determinati campi è presente un tipo particolare di valore non valido, si verificherà un errore nel servizio di Exchange. Per ripristinare le normali condizioni operative, riavviare il servizio di Exchange ed eliminare il messaggio che provoca l'errore.

Questa vulnerabilità non permette a un hacker di aggiungere, eliminare o modificare messaggi di posta elettronica né di ottenere privilegi amministrativi sul server. Se si esegue Exchange Server 5.0, questa vulnerabilità può essere eliminata applicando la patch. Se si esegue Exchange Server 5.5, per eliminare la vulnerabilità è possibile sia applicare la patch sia installare Exchange Server 5.5 Service Pack 4. Exchange 2000 Server non è interessato da questa vulnerabilità.

Domande frequenti
-----------------

<span></span>
**Perché viene rilasciata una nuova versione di questo bollettino?**
In seguito al rilascio di questo bollettino, è stato verificato che la vulnerabilità in questione interessa anche Exchange Server 5.0. Microsoft ha aggiornato il bollettino inserendo informazioni aggiuntive su Exchange Server 5.0 e le istruzioni per l'accesso a un aggiornamento per questa piattaforma.

**Quali informazioni sono contenute in questo bollettino?**
Il bollettino Microsoft sulla sicurezza MS00-082 annuncia la disponibilità di una patch che elimina una vulnerabilità di Microsoft Exchange Server. Questa vulnerabilità può consentire a un hacker di compromettere il corretto funzionamento di un server di posta interessato. Microsoft si impegna a proteggere le informazioni degli utenti e ha deciso di rilasciare questo bollettino per informare gli utenti di questa vulnerabilità e di come è possibile risolverla.

**Qual è la portata o l'impatto di questa vulnerabilità?**
Si tratta di una vulnerabilità di [negazione del servizio](http://technet.microsoft.com/security/bulletin/glossary) che può consentire a un hacker di creare un messaggio di posta elettronica che, quando viene elaborato da un server di posta interessato dalla vulnerabilità, provoca un errore nel servizio di Exchange. Questa vulnerabilità non consente all'hacker di compromettere dati o acquisire privilegi aggiuntivi sul server. Per ripristinare le normali condizioni operative sul server, è possibile riavviare il servizio di Exchange e rimuovere il messaggio di posta elettronica in formato non valido dalla coda dei messaggi. La correzione di questo problema è inoltre disponibile in Exchange Server 5.5 Service Pack 4, pertanto gli utenti che installano il Service Pack 4 possono evitare di applicare la patch. Exchange 2000 Server non è interessato da questa vulnerabilità.

**Quali sono le cause di questa vulnerabilità?**
Exchange Server 5.0 ed Exchange Server 5.5 non sono in grado di gestire correttamente i messaggi di posta elettronica con un dato tipo di intestazione MIME non valida. Se un hacker invia un messaggio di posta elettronica di questo tipo a un server interessato dalla vulnerabilità, si verificherà un errore nel servizio di Exchange.

**Che cos'è MIME?**
MIME (Multipurpose Internet Mail Extensions) è un insieme di estensioni dello standard originale per la posta Internet. Lo standard originale, descritto nella [RFC 822](http://www.ietf.org/rfc/rfc0822.txt), è soggetto a due importanti limitazioni. La prima è che supporta solo il testo ASCII americano. La seconda è che tutti i messaggi di posta elettronica, indipendentemente dalla relativa lunghezza, devono essere trasmessi come un singolo blocco di testo. Le estensioni MIME, descritte nelle RFC [2045](http://www.ietf.org/rfc/rfc2045.txt), [2046](http://www.ietf.org/rfc/rfc2046.txt), [2047](http://www.ietf.org/rfc/rfc2047.txt), [2048](http://www.ietf.org/rfc/rfc2048.txt) e [2049](http://www.ietf.org/rfc/rfc2049.txt), sono state progettate allo scopo di eliminare queste limitazioni. Offrono uno standard per la codifica di posta elettronica con set di caratteri di lingue diverse, per la creazione di messaggi che includono contenuto non in formato testo e per la segmentazione di messaggi in varie parti inviabili separatamente.

**Che cosa sono le intestazioni MIME?**
MIME ha comportato l'introduzione di alcune ulteriori complessità nell'elaborazione della posta Internet. Lo standard originale per la posta Internet supporta esclusivamente dati in formato testo, mentre con MIME i dati possono contenere grafica, musica, testo in varie lingue e così via. Tutte le informazioni quali il tipo di dati contenuto, le istruzioni per il server di posta e altre ancora devono essere indicate in qualche modo nella posta e vengono trasmesse attraverso un insieme speciale di dati riportato all'inizio di un messaggio MIME e denominato intestazioni MIME.

**Qual è il difetto nella gestione delle intestazioni MIME da parte di Exchange?**
Quando un server Exchange riceve un nuovo messaggio, il servizio di Exchange legge le intestazioni MIME durante la fase di elaborazione del messaggio. Tuttavia, se le intestazioni MIME contengono un tipo particolare di valori non validi, si verificherà un errore in Exchange. L'errore del servizio è provocato solo da un tipo specifico di dati non validi.

**Per quali scopi illeciti può essere utilizzata questa vulnerabilità?**
Un hacker potrebbe creare un messaggio di posta elettronica contenente le intestazioni MIME non valide in questione e quindi inviarlo a un server Exchange interessato dalla vulnerabilità in modo da impedire al server di offrire il servizio di posta.

**Questa vulnerabilità può essere sfruttata dall'hacker per eliminare posta o assumere il controllo del server?**
No. Si tratta esclusivamente di una vulnerabilità di negazione del servizio. L'unico scopo per cui può essere utilizzata è causare un errore nel servizio di Exchange.

**Quali operazioni è necessario eseguire per ripristinare il corretto funzionamento del server?**
L'operatore del server deve riavviare il servizio di Exchange e quindi eliminare il messaggio che provoca l'errore dalla coda. Non è necessario un riavvio del server.

**Come si può individuare il messaggio che ha causato l'errore nel servizio di Exchange?**
Il messaggio che provoca l'errore si trova all'inizio della coda dopo il riavvio del servizio di Exchange.

**È possibile sfruttare questa vulnerabilità accidentalmente?**
Le probabilità sono ridottissime. Nessun client di posta legittimo crea messaggi contenenti il tipo di dati non validi coinvolto in questa vulnerabilità.

**È possibile eliminare questa vulnerabilità in altro modo?**
Sì. Questa vulnerabilità viene rimossa anche da Exchange Server 5.5 Service Pack 4. Gli utenti che installano il Service Pack possono evitare di applicare la patch. In generale, Microsoft consiglia di utilizzare i Service Pack anziché le patch di protezione per rimuovere le vulnerabilità di protezione. Per una descrizione dei motivi alla base di questo consiglio, visitare il sito [Web Microsoft sulla protezione](http://www.microsoft.com/technet/columns/security/essays/srvpatch.mspx).

**Questa vulnerabilità interessa Exchange 2000 Server?**
No.

**A quali utenti è consigliato l'utilizzo della patch?**
Microsoft consiglia agli utenti che utilizzano Exchange Server 5.0 di applicare la patch e agli utenti che utilizzano Exchange Server 5.5 di installare la patch o il Service Pack 4.

**Quali sono gli scopi della patch?**
La patch elimina la vulnerabilità facendo in modo che Exchange tratti queste intestazioni errate come dati non validi.

**Dove è disponibile la patch?**
Il percorso da cui scaricare la patch è indicato nella sezione "Disponibilità della patch" del bollettino sulla sicurezza.

**Come si utilizza la patch?**
Per istruzioni dettagliate sull'applicazione della patch nel proprio sito, vedere questo articolo della [Knowledge Base](http://support.microsoft.com/default.aspx?scid=kb;en-us;275714&sd=tech).

**Come si verifica la corretta installazione della patch?**
Nell'articolo della Knowledge Base è disponibile un manifest dei file inclusi nel pacchetto della patch. Il modo più semplice per verificare se l'installazione è stata eseguita in modo corretto consiste nel controllare che nel computer siano presenti questi file e che abbiano le stesse dimensioni e date di creazione indicate nell'articolo della [Knowledge Base](http://support.microsoft.com/default.aspx?scid=kb;en-us;275714&sd=tech).

**Quali provvedimenti Microsoft ha adottato per risolvere questo problema?**

-   Ha reso disponibile una patch che elimina questa vulnerabilità.
-   Ha rilasciato un bollettino sulla sicurezza e il presente elenco di domande frequenti allo scopo di fornire agli utenti un'accurata descrizione della vulnerabilità e della procedura da seguire per eliminarla.
-   Ha inviato copie del bollettino sulla sicurezza a tutti i sottoscrittori del [servizio di notifica sulla sicurezza dei prodotti Microsoft](http://technet.microsoft.com/security/bulletin/notify), un servizio di posta gratuito che consente agli utenti di tenersi aggiornati sui bollettini Microsoft sulla sicurezza rilasciati.
-   Ha pubblicato un articolo della [Knowledge Base](http://support.microsoft.com/default.aspx?scid=kb;en-us;275714&sd=tech) in cui vengono descritte la vulnerabilità e la procedura da seguire in maggiore dettaglio.

**Dove si possono reperire ulteriori informazioni sulle procedure consigliate per la sicurezza?**
La principale fonte di informazioni sulla sicurezza Microsoft è la sezione dedicata alla protezione del sito Web Microsoft TechNet.

**Come si ottiene supporto tecnico per questo problema?**
[Il Servizio Supporto Tecnico Clienti Microsoft](http://support.microsoft.com/support/contact/default.asp) è in grado di fornire assistenza su questo e altri problemi relativi ai prodotti.

Ulteriori informazioni sulla patch
----------------------------------

<span></span>
**Ulteriori informazioni sulla patch**

**Piattaforme per l'installazione**: per informazioni correlate a questo problema, consultare le fonti di riferimento elencate di seguito. Per informazioni su Exchange Server 5.5, vedere l'articolo della Microsoft Knowledge Base (KB) Q275714,

[http://support.microsoft.com/default.aspx?scid=kb;it;Q275714&sd=tech](http://support.microsoft.com/default.aspx?scid=kb;it;q275714&sd=tech)

Per informazioni su Exchange Server 5.0, vedere l'articolo della Microsoft Knowledge Base (KB) 834130,

<http://support.microsoft.com/default.aspx?scid=kb;it;834130&sd=tech>

**Ringraziamenti**

Microsoft [ringrazia](http://www.microsoft.com/technet/security/bulletin/policy.asp) i seguenti utenti per aver collaborato con noi al fine di proteggere i sistemi dei clienti:

-   Art Savelev (<http://www.savelev.com>) per averci segnalato il problema e aver collaborato con noi al fine di proteggere i sistemi dei clienti.

**Supporto tecnico**:
per questa patch è disponibile un'assistenza completa. Per informazioni su come contattare il Servizio Supporto Tecnico Clienti Microsoft, visitare la pagina [http://support.microsoft.com/?ln=IT](http://support.microsoft.com/?ln=it).

**Fonti di informazioni sulla sicurezza**:
Nella sezione dedicata alla protezione del sito Web Microsoft TechNet sono disponibili ulteriori informazioni sulla protezione e la sicurezza dei prodotti Microsoft.

**Dichiarazione di non responsabilità**:
Le informazioni disponibili nella Microsoft Knowledge Base sono fornite "come sono" senza garanzie di alcun tipo. Conseguentemente, Microsoft non rilascia alcuna garanzia, esplicita o implicita, inclusa la garanzia di commerciabilità e di idoneità per uno scopo specifico. Microsoft o i suoi fornitori non saranno, in alcun caso, responsabili per danni di qualsiasi tipo, inclusi i danni diretti, indiretti, incidentali, consequenziali, la perdita di profitti, e i danni punitivi o speciali, anche qualora Microsoft o i suoi fornitori siano stati informati della possibilità del verificarsi di tali danni. Alcuni stati non consentono l'esclusione o la limitazione di responsabilità per danni diretti o indiretti e, dunque, la sopracitata limitazione potrebbe non essere applicabile.

**Versioni**:

-   31 ottobre 2000: creazione del bollettino.
-   V2.0, 13.04.04: revisione del bollettino per annunciare la disponibilità di un aggiornamento per Exchange Server 5.0.

*Built at 2014-04-18T01:50:00Z-07:00*
