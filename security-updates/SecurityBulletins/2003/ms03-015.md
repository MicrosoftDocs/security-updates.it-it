---
TOCTitle: 'MS03-015'
Title: 'Bollettino Microsoft sulla sicurezza MS03-015 - Critico'
ms:assetid: 'ms03-015'
ms:contentKeyID: 61239892
ms:mtpsurl: 'https://technet.microsoft.com/it-IT/library/ms03-015(v=Security.10)'
author: SharonSears
ms.author: SharonSears
---

Security Bulletin

Bollettino Microsoft sulla sicurezza MS03-015 - Critico
=======================================================

Patch cumulativa per Internet Explorer (813489)
-----------------------------------------------

Data di pubblicazione: mercoledì 23 aprile 2003 | Aggiornamento: giovedì 1 maggio 2003

**Data di pubblicazione originale: 23 aprile 2003**

#### Riepilogo

**Destinatari**: clienti che utilizzano Microsoft® Internet Explorer.

**Effetti della vulnerabilità**: quattro vulnerabilità, la più grave delle quali potrebbe consentire a un utente non autorizzato di eseguire codice arbitrario nel sistema di un altro utente.

**Livello di gravità**: critico.

**Raccomandazioni**: si consiglia agli amministratori di sistema di applicare immediatamente la patch.

**Bollettino per gli utenti finali**: una versione per gli utenti finali di questo bollettino è disponibile all'indirizzo:
<http://www.microsoft.com/italy/security/security_bulletins/ms03-015.asp>

**Software interessati**:

-   Microsoft Internet Explorer 5.01
-   Microsoft Internet Explorer 5.5
-   Microsoft Internet Explorer 6.0

### Informazioni generali

Dettagli tecnici
----------------

<span></span>
**Descrizione tecnica:**

Si tratta di una patch cumulativa che include le funzionalità di tutte le patch precedenti per Internet Explorer 5.01, 5.5 e 6.0 e consente di eliminare anche le seguenti quattro vulnerabilità, scoperte di recente:

-   In URLMON.DLL è presente una vulnerabilità di sovraccarico del buffer dovuta al fatto che Internet Explorer non controlla correttamente i parametri delle richieste di comunicazione restituiti da un server Web. Un hacker potrebbe sfruttare questa vulnerabilità per eseguire codice arbitrario sul sistema di un utente. Anche se per sfruttare la vulnerabilità è sufficiente che l'utente visiti il sito Web dell'autore dell'attacco, senza eseguire alcuna altra azione, quest'ultimo non può in alcun modo costringere l'utente a visitare il proprio sito Web.
-   Nel controllo per l'upload dei file di Internet Explorer è presente una vulnerabilità che gli consente di ricevere input da uno script. L'autore dell'attacco può pertanto immettere automaticamente un nome di file nel controllo per l'upload dei file e caricare automaticamente un file su un server Web.
-   Un bug della funzione di Internet Explorer che gestisce la visualizzazione dei file di altri fornitori, dovuto al fatto che il metodo di Internet Explorer utilizzato per la visualizzazione di tali tipi di file non controlla correttamente i parametri che gli vengono passati. Un utente malintenzionato può creare un URL predisposto in modo da introdurre uno script da eseguire nel contesto dell'utente durante la visualizzazione dei formati di file di altri fornitori.
-   Un difetto nella modalità di gestione delle finestre di dialogo modali da parte di Internet Explorer, dovuto al fatto che un parametro di input non viene controllato correttamente. Un utente malintenzionato potrebbe sfruttare questo bug per introdurre uno script che gli consenta di accedere ai file memorizzati nel computer dell'utente. Anche se per sfruttare la vulnerabilità è sufficiente che l'utente visiti il sito Web, senza eseguire alcuna altra azione, l'autore dell'attacco non può in alcun modo costringere l'utente a visitarlo.

Oltre a correggere le vulnerabilità appena descritte, questa patch include anche una correzione per Internet Explorer 6.0 SP1, che interessa il metodo con cui Internet Explorer visualizza le informazioni della Guida nell'area del computer locale. Anche se al momento non si conosce alcun metodo che consenta di sfruttare questa vulnerabilità, un utente malintenzionato potrebbe riuscire a sfruttarla per leggere i file memorizzati nel sistema locale.

Questa patch imposta inoltre il [kill bit](http://support.microsoft.com/default.aspx?scid=kb;en-us;q240797&id=kb;en-us;q240797) del controllo ActiveX Plugin.ocx, che presenta una vulnerabilità a livello di sicurezza. Questa correzione è stata apportata per garantire che il controllo affetto dalla vulnerabilità non possa essere reintrodotto nel sistema dell'utente e assicura la protezione dei sistemi in cui tale controllo è già presente. Tutto ciò viene descritto nell'articolo della Knowledge Base 813489.

Come la precedente patch cumulativa per Internet Explorer, descritta nel bollettino MS03-004, anche questa patch cumulativa impedisce l'esecuzione del metodo window.showHelp( ) nei sistemi in cui non è stato applicato l'aggiornamento di HTML Help. Se si installa il controllo HTML Help aggiornato, illustrato nell'articolo 811830 della Knowledge Base, sarà possibile utilizzare la funzionalità HTML Help anche dopo l'applicazione della patch.

**Fattori attenuanti:**

**Esistono alcuni fattori attenuanti comuni a tutte le vulnerabilità illustrate:**

-   L'autore dell'attacco deve gestire un sito Web contenente una pagina in grado di sfruttare la vulnerabilità in questione.
-   Poiché non può in alcun modo obbligare gli utenti a visitare il sito, l'autore dell'attacco deve attirare le vittime, in genere inducendole a fare clic su un collegamento al proprio sito.
-   Per impostazione predefinita in Outlook Express 6.0 e Outlook 2002 la posta elettronica HTML viene aperta con le limitazioni previste per l'Area Siti con restrizioni. La posta elettronica HTML viene aperta con le limitazioni previste per l'Area Siti con restrizioni anche in Outlook 98 e 2000, dopo l'installazione di Email Security Update. I clienti che utilizzano uno di questi prodotti non sono esposti ad attacchi tramite posta elettronica che tentino di sfruttare questa vulnerabilità.

Oltre a questi fattori comuni, esistono anche numerosi fattori attenuanti specifici delle singole vulnerabilità.

**Sovraccarico del buffer in URLMON.DLL:**

-   Il codice eseguito nel sistema dispone unicamente dei privilegi dell'utente connesso localmente.

**Vulnerabilità del controllo di upload dei file:**

-   L'autore dell'attacco devono conoscere in anticipo il percorso e il nome espliciti del file da caricare.

**Visualizzazione di plug-in di altri fornitori:**

-   La vulnerabilità può essere sfruttata solo se nel sistema dell'utente sono presenti plug-in di altri fornitori.

**Livello di gravità**

|                                                                                   | Internet Explorer 5.01 SP3 | Internet Explorer 5.5 SP2 | Internet Explorer 6.0 Gold | Internet Explorer 6.0 SP1 |
|-----------------------------------------------------------------------------------|----------------------------|---------------------------|----------------------------|---------------------------|
| **Sovraccarico del buffer in URLMON.DLL**                                         | Critico                    | Critico                   | Critico                    | Critico                   |
| **Vulnerabilità del controllo di upload dei file**                                | Moderato                   | Moderato                  | Moderato                   | Moderato                  |
| **Visualizzazione di plug-in di altri fornitori**                                 | Critico                    | Critico                   | Critico                    | Critico                   |
| **Esecuzione di script dovuta a un bug delle finestre modali**                    | Critico                    | Critico                   | Critico                    | Critico                   |
| **Livello di gravità aggregato per tutte le vulnerabilità eliminate dalla patch** | Critico                    | Critico                   | Critico                    | Critico                   |

La [classificazione](http://technet.microsoft.com/security/bulletin/rating) della gravità di cui alla tabella precedente si basa sui tipi di sistemi interessati dalla vulnerabilità, sui modelli di deployment più comuni e sui potenziali effetti del problema in tali ambienti.

**Identificatore della vulnerabilità:**

-   Sovraccarico del buffer in URLMON.DLL: [CAN-2003-0113](http://www.cve.mitre.org/cgi-bin/cvename.cgi?name=can-2003-0113)
-   Vulnerabilità del controllo di upload dei file: [CAN-2003-0114](http://www.cve.mitre.org/cgi-bin/cvename.cgi?name=can-2003-0114)
-   Visualizzazione di plug-in di altri fornitori: [CAN-2003-0115](http://www.cve.mitre.org/cgi-bin/cvename.cgi?name=can-2003-0115)
-   Esecuzione di script dovuta a un bug delle finestre modali: [CAN-2003-0116](http://www.cve.mitre.org/cgi-bin/cvename.cgi?name=can-2003-0116)

**Versioni testate:**

La presenza di queste vulnerabilità è stata verificata in Internet Explorer 5.01 Service Pack 3, Internet Explorer 5.5 SP2, Internet Explorer 6.0 e Internet Explorer 6.0 SP1. Le versioni precedenti non sono più [supportate](http://support.microsoft.com/directory/discontinue.asp) e potrebbero essere o meno interessate da questo problema.

Per ulteriori informazioni sul ciclo di vita dei componenti di Windows, visitare: <http://microsoft.com/windows/lifecycle/desktop/consumer/components.mspx.>

Domande frequenti
-----------------

<span></span>
**Quali vulnerabilità vengono eliminate da questa patch?**
Si tratta di una patch cumulativa che include le funzionalità di tutte le patch precedenti per Internet Explorer e consente di eliminare anche le seguenti quattro vulnerabilità, scoperte di recente:

-   Due vulnerabilità che possono essere sfruttate da un hacker per eseguire codice arbitrario nel sistema dell'utente.
-   Due vulnerabilità che possono consentire a un utente malintenzionato di accedere all'archivio informazioni del sistema locale, che potrebbe contenere informazioni personali.

**La patch include anche altre modifiche relative alla sicurezza?**
Sì. La patch impedisce l'utilizzo del controllo ActiveX Plugin.ocx, responsabile del supporto dei plug-in del browser prodotti da altri fornitori e non più supportati da Internet Explorer. Poiché nel controllo è stata rilevata una vulnerabilità a livello di sicurezza, per proteggere i clienti che lo hanno installato la patch impedisce l'esecuzione del controllo, o la sua reintroduzione, impostando il kill bit di tale componente. Per ulteriori informazioni sul kill bit di tale controllo, vedere l'articolo della Microsoft Knowledge Base [http://support.microsoft.com/default.aspx?scid=KB;EN-US;Q240797&ID=KB;EN-US;Q240797&](http://support.microsoft.com/default.aspx?scid=kb;en-us;q240797&id=kb;en-us;q240797&)
La patch perfeziona inoltre una modifica introdotta in Internet Explorer 6 Service Pack 1, che impedisce l'accesso all'area di protezione del computer locale da parte delle pagine Web appartenenti all'area di protezione Internet. Questa modifica è stata introdotta per limitare l'effetto dei programmi in grado di sfruttare le vulnerabilità tra domini diversi. La modifica introdotta nella patch migliora ulteriormente le limitazioni introdotte in Internet Explorer 6 Service Pack 1.

**È possibile impedire gli attacchi per posta elettronica?**
Sì. Per impostazione predefinita in Outlook Express 6.0 e Outlook 2002 la posta elettronica HTML viene aperta con le limitazioni previste per l'Area Siti con restrizioni. La posta elettronica HTML viene aperta con le limitazioni previste per l'Area Siti con restrizioni anche in Outlook 98 e 2000, dopo l'installazione di Email Security Update. I clienti che utilizzano uno di questi prodotti non sono esposti ad attacchi tramite posta elettronica che tentino di sfruttare questa vulnerabilità.

**Perché la patch compromette il funzionamento di HTML Help?**
Trattandosi di una patch cumulativa, contiene una correzione della precedente patch per Internet Explorer che risolve un'altra vulnerabilità, assicurando l'esecuzione degli appropriati controlli di sicurezza tra domini quando viene utilizzata la funzionalità showHelp. Questo impedisce l'utilizzo della funzionalità nei sistemi in cui non è installato il successivo aggiornamento dall'articolo 811630 della Knowledge Base. Per ripristinare il funzionamento di HTML Help dopo l'applicazione della patch cumulativa, è pertanto necessario scaricare l'aggiornamento di HTML Help, se non è già stato installato.

**Se l'aggiornamento disponibile nell'articolo 811630 della Knowledge Base è già installato, HTML Help funzionerà correttamente dopo l'installazione della patch?**
Sì. Se l'aggiornamento di HTML Help disponibile nell'articolo 811630 della Knowledge Base è stato installato durante l'aggiornamento cumulativo di Internet Explorer, disponibile in MS03-004, non è necessario reinstallarlo.

**In che cosa consiste la funzionalità di collegamento di HTML Help?**
HTML Help è in grado di creare collegamenti a parole, frasi o immagini specifiche su cui l'utente fa clic durante l'esplorazione della Guida. Anche se questa funzionalità non costituisce una vulnerabilità di per sé, combinata con quelle descritte nel presente documento o con altre vulnerabilità a livello di sicurezza tra domini, può consentire a un hacker di eseguire codice arbitrario nel sistema dell'utente. HTML Help è stato aggiornato per ridurre il rischio e offrire una difesa più efficace contro questo tipo di attacco. Per ulteriori informazioni su questa funzionalità, vedere<http://msdn.microsoft.com/library/default.asp?url=/library/en-us/htmlhelp/html/vsconshortcutov.asp.>

**È possibile proteggersi da questa vulnerabilità applicando solo questa patch?**
Sì. La patch protegge il sistema dalla vulnerabilità derivante dall'utilizzo di showHelp in Internet Explorer, ma disattiva tale metodo per impedire a un operatore di sito Web malintenzionato di avviare un file eseguibile già presente nel sistema locale. Per ripristinare tutte le funzionalità di showHelp, è necessario installare l'ultima versione di HTML Help, illustrata nell'articolo 811630 della Microsoft Knowledge Base.

**La versione di HTML Help scaricata da Windows Update presenta funzionalità diverse dalla precedente?**
Se si installa l'ultima versione di HTML Help, l'apertura dei file della Guida con il metodo showHelp risentirà delle seguenti limitazioni:

-   Per aprire una pagina Web o un file della Guida (CHM) con il metodo showHelp è possibile utilizzare solo i protocolli supportati.
-   Quando si apre un file della guida con showHelp, la funzione di collegamento supportata da HTML Help viene disabilitata. La funzione di collegamento non risulta tuttavia modificata se il file CHM viene aperto manualmente facendo doppio clic su di esso oppure richiamando un'applicazione del sistema locale che utilizza l'API HTMLHELP( ).

**Dove è possibile trovare la versione aggiornata di HTML Help?**
Per ottenere la versione aggiornata di HTML Help, visitare il sito Windows Update o leggere l'articolo 811630 della Microsoft Knowledge Base.

**La patch per la vulnerabilità include la versione aggiornata di HTML Help?** No. È necessario scaricare e installare l'aggiornamento di HTML Help (811630) separatamente da uno dei siti indicati in precedenza.

**Sovraccarico del buffer in URLMON.DLL (CAN-2003-0114):**

**Qual è la portata o l'impatto della prima vulnerabilità?**
Questa vulnerabilità di sovraccarico del buffer può indurre Internet Explorer a eseguire codice arbitrario quando l'utente visita un sito controllato da un utente malintenzionato.

**Quali sono le cause di questa vulnerabilità?**
Questa vulnerabilità è dovuta alla presenza di un buffer non controllato in URLMON.DLL.

**Che cos'è URLMON.DLL?**
URLMON.DLL è il componente di Internet Explorer responsabile della gestione dell'elaborazione degli URL e delle informazioni restituite durante la comunicazione con un sito Web.

**Qual è il difetto della modalità di gestione delle comunicazioni con i siti Web da parte di URLMON.DLL?**
È presente un difetto nella modalità con cui Internet Explorer controlla i parametri durante la gestione delle informazioni restituite da un sito Web remoto. Poiché Internet Explorer non controlla correttamente determinati parametri delle informazioni restituite da un sito Web, potrebbe verificarsi un sovraccarico del buffer che può provocare un errore in Internet Explorer e consentire a un hacker di eseguire codice arbitrario nel computer dell'utente.

**A quali attacchi viene esposto il sistema a causa di questa vulnerabilità?**
Sfruttando questa vulnerabilità un utente malintenzionato può provocare un errore di Internet Explorer che consente di eseguire codice arbitrario. L'autore dell'attacco può pertanto eseguire qualsiasi azione nel computer dell'utente, nel contesto di protezione dell'utente connesso.

**In quale modo un hacker può sfruttare questa vulnerabilità?**
Un utente malintenzionato può sfruttare questa vulnerabilità gestendo un server Web appositamente configurato. Quando l'utente visita il sito Web, in Internet Explorer può verificarsi un errore che consente l'esecuzione di codice arbitrario.

**Quali sono gli scopi della patch?**
La patch risolve la vulnerabilità assicurando l'esecuzione dei controlli dei limiti appropriati all'apertura di una pagina Web.

**Visualizzazione di plug-in di altri fornitori (CAN-2003-0116):**

**Qual è la portata o l'impatto di questa vulnerabilità?**
Questa vulnerabilità di sovraccarico del buffer consente l'esecuzione di codice arbitrario in Internet Explorer quando l'utente visita un sito controllato da un utente malintenzionato. Per sfruttare questa vulnerabilità, l'autore dell'attacco deve necessariamente utilizzare un plug-in di altri fornitori installato nel sistema. Se l'utente non ha installato plug-in di altri fornitori, o li ha rimossi tutti dal proprio sistema, la vulnerabilità non può essere sfruttata.

**Quali sono le cause di questa vulnerabilità?**
Questa vulnerabilità deriva dalla presenza di un buffer non controllato nel gestore dei plug-in di altri fornitori presente in Internet Explorer.

**Che cosa sono i plug-in di altri fornitori?**
Internet Explorer è in grado di visualizzare vari tipi di file nella finestra del browser. Ad esempio, è in grado di visualizzare documenti di Microsoft Word nella finestra del browser senza aprire l'applicazione Word. Questa funzionalità consente anche ad altri fornitori di realizzare plug-in per Internet Explorer, i cui tipi di file vengono riconosciuti da Internet Explorer e visualizzati nella finestra del browser.

**Con Internet Explorer vengono forniti per impostazione predefinita plug-in di altri fornitori?**
Sì. Internet Explorer installa per impostazione predefinita il supporto per i file di Macromedia Flash

**Qual è il punto debole della modalità con cui Internet Explorer gestisce i plug-in di altri fornitori?**
È presente un bug nella modalità con cui Internet Explorer controlla i parametri durante la visualizzazione dei tipi di file di altri fornitori nella finestra del browser. Prima della effettiva visualizzazione del file nella finestra del browser, Internet Explorer effettua il caricamento della nuova finestra e, durante tale operazione, non controlla correttamente i parametri dell'URL utilizzato per fare riferimento ai tipi di file di altri fornitori.

**A quali attacchi viene esposto il sistema a causa di questa vulnerabilità?**
Sfruttando questa vulnerabilità un hacker può indurre Internet Explorer a eseguire uno script nell'area di protezione del computer locale.

**In quale modo un hacker può sfruttare questa vulnerabilità?**
Un hacker può sfruttare questa vulnerabilità realizzando un sito Web contenente una pagina appositamente predisposta e inducendo un utente a visitarla e a fare clic su uno speciale collegamento che fa riferimento a un tipo di file di altri fornitori, di modo che Internet Explorer consenta l'esecuzione di uno script nell'area di protezione del computer locale.

**La vulnerabilità è presente in particolari tipi di file di altri fornitori?**
No. Il difetto riguarda il metodo con cui Internet Explorer visualizza tali tipi di file, non plug-in specifici, anche se interessa solo i plug-in che utilizzano la funzionalità EnableFullPage. Microsoft consiglia a tutti gli utenti di Internet Explorer di installare la patch per garantire la protezione nel caso in cui nel sistema siano presenti plug-in di altri fornitori o vengano installati in futuro.

**Esecuzione di script a causa di un bug delle finestre modali (CAN-2003-0117):**

**Qual è la portata o l'impatto di questa vulnerabilità?**
Questa vulnerabilità riguarda l'intercettazione di informazioni personali. Anche se non può essere utilizzata per eseguire codice o assumere il controllo di un computer, consente all'autore dell'attacco di accedere ai file presenti nel disco rigido e di leggerli da una postazione remota.

**Quali sono le cause di questa vulnerabilità?**
La vulnerabilità è dovuta alla presenza di un parametro non controllato nel parametro di input [Cascading Style Sheet](http://msdn.microsoft.com/library/default.asp?url=/library/en-us/htmlhelp/html/vsconhtcss.asp) delle finestre di dialogo modali.

**Che cos'è una finestra di dialogo modale?**
Una finestra di dialogo modale è una finestra visualizzata dall'interfaccia utente, che chiede all'utente di prendere una decisione prima di eseguire qualsiasi altra azione, come passare a una determinata applicazione o utilizzare un particolare documento.

**Qual è il difetto nella modalità con cui Internet Explorer gestisce le finestre di dialogo modali?**
È presente un difetto nella modalità con cui Internet Explorer gestisce le finestre di dialogo modali. In un particolare parametro utilizzato durante la creazione di una finestra di questo tipo è possibile inserire codice che viene eseguito da Internet Explorer, consentendo a un server remoto di leggere le informazioni presenti nel disco rigido dell'utente.

**In quale modo un hacker può sfruttare questa vulnerabilità?**
Un hacker può sfruttare questa vulnerabilità realizzando un sito Web contenente una pagina appositamente predisposta e inducendo un utente a visitare tale sito. Quando l'utente visita la pagina, può eseguire un comando specifico per creare una finestra di dialogo che esegue automaticamente uno script in grado di accedere ai file presenti nel computer locale.
Per sfruttare questa vulnerabilità, tuttavia, l'autore dell'attacco deve conoscere esattamente il nome e il percorso del file nel disco rigido dell'utente.

**A quali attacchi viene esposto il sistema a causa di questa vulnerabilità?**
Questa vulnerabilità consente all'autore dell'attacco di leggere i file presenti nel disco rigido dell'utente.

**Quali sono gli scopi della patch?**
La patch risolve la vulnerabilità assicurando che il parametro utilizzato durante la creazione delle finestre di dialogo modali accetti solo l'input necessario.

Disponibilità della patch
-------------------------

<span></span>
**Posizioni per il download di questa patch**

[http://www.microsoft.com/windows/ie/downloads/critical/813489/default.asp ](http://www.microsoft.com/windows/ie/downloads/critical/813489/default.asp)

#### Ulteriori informazioni sulla patch

**Piattaforme per l'installazione:**

-   Internet Explorer 5.01 eseguito in sistemi Windows 2000 dotati di Service Pack 3.
-   È possibile installare la patch per Internet Explorer 5.5 nei sistemi che utilizzano [Service Pack 2](http://www.microsoft.com/windows/ie/support/ie55exsupport.asp).
-   È possibile installare la patch per Internet Explorer 6.0 nei sistemi che utilizzano Internet Explorer 6.0 Gold o [Service Pack 1](http://www.microsoft.com/windows/ie/downloads/critical/ie6sp1/default.asp).

**Disponibilità nei service pack futuri:**

La correzione di questo problema sarà inclusa in Internet Explorer 6.0 Service Pack 2.

**Necessario riavvio:**si

**Possibilità di disinstallare la patch:** si

**Patch preesistenti:** questa patch sostituisce quella indicata nel Bollettino Microsoft sulla sicurezza MS03-004, anch'essa cumulativa

Verifica dell'installazione della patch:

-   Per verificare l'installazione della patch nel computer, aprire Internet Explorer, scegliere Informazioni su Internet Explorer dal menu ? e quindi verificare che nel campo Versioni aggiornamento sia indicato Q813489.
-   Per controllare i singoli file, vedere il manifest pubblicato nell'articolo della Knowledge Base Q813489.

**Avvertenze**:

Se il controllo HTML Help aggiornato, illustrato nell'articolo 811830 della Knowledge Base, non è installato, dopo l'applicazione della patch non sarà possibile utilizzare alcune delle funzionalità di HTML Help. Per ripristinare tali funzionalità, è necessario scaricare il controllo HTML Help [aggiornato](http://v4.windowsupdate.microsoft.com/it/default.asp) (811630). Se si installa l'ultima versione di HTML Help, l'apertura dei file della Guida con il metodo showHelp risentirà delle seguenti limitazioni:

-   Per aprire una pagina Web o un file della Guida (CHM) con il metodo showHelp è possibile utilizzare solo i protocolli supportati.
-   Quando si apre un file della guida con showHelp, la funzione di [collegamento](http://msdn.microsoft.com/library/default.asp?url=/library/en-us/htmlhelp/html/vsconshortcutov.asp) supportata da HTML Help viene disabilitata. Il problema non si presenta invece se il file CHM viene aperto manualmente facendo doppio clic su di esso oppure mediante un'applicazione del sistema locale che utilizza l'API HTMLHELP( ).

**Localizzazione:**

Le versioni localizzate di questa patch sono disponibili nelle posizioni indicate nella sezione "Disponibilità della patch".

**Download di altre patch di protezione:**

Download di altre patch di protezione: Sono disponibili patch per altri problemi di protezione nei seguenti siti:

-   Le patch di protezione sono disponibili nel [Microsoft Download Center](http://www.microsoft.com/downloads/search.aspx?displaylang=it) ed è possibile individuarle in modo semplice eseguendo una ricerca con la parola chiave "security\_patch".
-   Le patch per i sistemi consumer sono disponibili nel sito Web [Windows Update](http://windowsupdate.microsoft.com/).

#### Ulteriori informazioni:

**Supporto tecnico**:

-   Il problema è descritto in dettaglio nell'articolo [813489](http://support.microsoft.com/default.aspx?scid=kb;it;813489) della Microsoft Knowledge Base. Gli articoli della Microsoft Knowledge Base sono disponibili nel sito Web [Microsoft Online Support](http://search.support.microsoft.com/kb/c.asp?sd=so&ln=it).
-   Per usufruire dei servizi di supporto tecnico, visitare il sito [Microsoft Product Support Services](http://support.microsoft.com/default.aspx?scid=fh;it;cntact). Le chiamate al supporto tecnico relative alle patch di protezione sono gratuite.

**Fonti di informazioni sulla sicurezza**:
Nella sezione dedicata alla sicurezza del sito Web [Microsoft TechNet](http://www.microsoft.com/technet/security/default.mspx) sono disponibili ulteriori informazioni sulla protezione e la sicurezza dei prodotti Microsoft.

**Dichiarazione di non responsabilità**:

Le informazioni disponibili nella Microsoft Knowledge Base sono fornite "come sono" senza garanzie di alcun tipo. Conseguentemente, Microsoft non rilascia alcuna garanzia, esplicita o implicita, inclusa la garanzia di commerciabilità e di idoneità per uno scopo specifico. Microsoft o i suoi fornitori non saranno, in alcun caso, responsabili per danni di qualsiasi tipo, inclusi i danni diretti, indiretti, incidentali, consequenziali, la perdita di profitti, e i danni punitivi o speciali, anche se Microsoft o i suoi fornitori siano stati informati della possibilità del verificarsi di tali danni. Alcuni stati non consentono l'esclusione o la limitazione di responsabilità per danni diretti o indiretti e, dunque, la sopracitata limitazione potrebbe non essere applicabile.

**Versioni**:

-   V1.0 (23.04.03): pubblicazione del bollettino.

*Built at 2014-04-18T01:50:00Z-07:00*
