---
TOCTitle: 'MS03-007'
Title: 'Bollettino Microsoft sulla sicurezza MS03-007 - Critico'
ms:assetid: 'ms03-007'
ms:contentKeyID: 61239884
ms:mtpsurl: 'https://technet.microsoft.com/it-IT/library/ms03-007(v=Security.10)'
author: SharonSears
ms.author: SharonSears
---

Security Bulletin

Bollettino Microsoft sulla sicurezza MS03-007 - Critico
=======================================================

Un buffer non verificato incluso in un componente di Windows 2000 potrebbe consentire il blocco del server Web (815021)
-----------------------------------------------------------------------------------------------------------------------

Data di pubblicazione: lunedì 17 marzo 2003 | Aggiornamento: giovedì 18 settembre 2003

**Data di pubblicazione: 17 marzo 2003**

#### Riepilogo

**Destinatari**: amministratori di sistema che eseguono Microsoft Windows 2000

**Effetti della vulnerabilità**: esecuzione di codice non autorizzato

**Livello di gravità**: critico

**Raccomandazioni**: è consigliabile installare la patch immediatamente.

**Bollettino per gli utenti finali**: una versione per gli utenti finali di questo bollettino è disponibile all'indirizzo:
<http://www.microsoft.com/italy/security/security_bulletins/ms03-007.asp>

**Software interessati**:

-   Microsoft Windows 2000
-   Microsoft Windows XP

### Informazioni generali

Dettagli tecnici
----------------

<span></span>
**Descrizione tecnica:**

Microsoft Windows 2000 supporta il protocollo WebDAV (World Wide Web Distributed Authoring and Versioning). WebDAV, definito in base alle specifiche RFC 2518, è un set di estensioni del protocollo HTTP (Hyper Text Transfer Protocol) che offre uno standard per la modifica e la gestione dei file tra computer su Internet. In uno dei componenti di Windows utilizzati da [WebDAV](ftp://ftp.rfc-editor.org/in-notes/rfc2518.txt)  (Ntdll.dll) è presente una vulnerabilità, dovuta a un buffer non verificato.

Un hacker può sfruttare tale vulnerabilità inviando una richiesta HTTP opportunamente predisposta a un computer che esegue Internet Information Server (IIS), in modo da provocare il blocco del server o l'esecuzione di codice non autorizzato. L'esecuzione del codice avviene nel contesto di protezione del servizio IIS (eseguito per impostazione predefinita nel contesto LocalSystem).

Benché per la correzione della vulnerabilità sia disponibile una patch, di cui si consiglia l'immediata installazione in qualsiasi sistema interessato dal problema, esistono ulteriori strumenti e azioni correttive che è possibile intraprendere per bloccare il possibile sfruttamento della vulnerabilità durante la fase di valutazione degli effetti e della compatibilità della patch. Questi strumenti e soluzioni che è possibile adottare temporaneamente sono descritti di seguito nella sezione "Soluzioni".

**Circostanze attenuanti:**

-   URLScan, un componente di IIS Lockdown Tool, è in grado di bloccare l'attacco nella configurazione predefinita
-   La vulnerabilità può essere sfruttata da postazione remota solo se l'autore dell'attacco può stabilire una sessione Web con un server interessato dal problema

**Livello di gravità:**

|                  |         |
|------------------|---------|
| **Windows 2000** | Critico |

La [classificazione](http://technet.microsoft.com/security/bulletin/rating) della gravità di cui alla tabella precedente si basa sui tipi di sistema interessati dalla vulnerabilità, sui modelli di deployment più comuni e sui potenziali effetti del problema in tali ambienti.

**Identificatore della vulnerabilità**: [CAN-2003-0109](http://www.cve.mitre.org/cgi-bin/cvename.cgi?name=can-2003-0109)

**Versioni testate:**

Microsoft ha eseguito test in Windows NT 4.0, Windows 2000 e Windows XP per verificare se tali sistemi sono interessati da questa vulnerabilità. Il problema descritto in questo bollettino interessa esclusivamente Windows 2000. Le versioni precedenti non sono più [supportate](http://support.microsoft.com/directory/discontinue.asp)  e potrebbero essere o meno interessate da questo problema.

Domande frequenti
-----------------

<span></span>
**Perché sono state modificate le informazioni riportate nella sezione Avvertenze del presente bollettino?** Alcuni clienti che hanno ricevuto correzioni rapide dal Servizio Supporto Tecnico Clienti Microsoft hanno segnalato errori irreversibili in fase di avvio dopo l'applicazione della patch relativa al presente bollettino. Dopo una fase di analisi, è stato possibile stabilire che il problema si verifica solo in determinate circostanze. Una serie di correzioni rapide fornite esclusivamente dal Servizio Supporto Tecnico Clienti Microsoft e rilasciate tra dicembre 2001 e febbraio 2002 sono risultate incompatibili con la patch per l'eliminazione della vulnerabilità. Nei sistemi con Windows 2000 Service Pack 2 in cui è installata una di queste 12 correzioni rapide, dopo l'applicazione della patch si verifica un errore irreversibile in fase di avvio. Ulteriori indicazioni per stabilire se una delle correzioni rapide installate è incompatibile con la patch sono riportate di seguito nel paragrafo Avvertenze della sezione Ulteriori informazioni. Il problema non interessa i sistemi con Windows 2000 Service Pack 3 o in cui non è installata alcuna di queste correzioni rapide.

**Qual è la portata o l'impatto di questa vulnerabilità?** Si tratta di una vulnerabilità di [sovraccarico del buffer](http://technet.microsoft.com/security/bulletin/glossary) . Lo sfruttamento della vulnerabilità può consentire all'autore dell'attacco di ottenere il controllo completo di un server Web, avendo così la possibilità di eseguire qualsiasi operazione sul server, incluse modifica di pagine Web, formattazione del disco rigido o aggiunta di nuovi utenti al gruppo Administrators locale.

**Quali sono le cause di questa vulnerabilità?** La vulnerabilità è dovuta a un buffer non controllato in un componente di Windows, Ntdll.dll, che può essere richiamato da WebDAV. Inviando tramite WebDAV una richiesta opportunamente predisposta, l'autore dell'attacco può provocare l'esecuzione di codice su un server Web nel contesto di protezione del sistema locale.

-   **Che cos'è WebDAV?** [WebDAV](ftp://ftp.rfc-editor.org/in-notes/rfc2518.txt) è un'estensione standard delle specifiche HTTP. La sigla "DAV" nel nome "WebDAV" è l'acronimo di "Distributed Authoring and Versioning". WebDAV offre funzionalità che consentono agli utenti autorizzati di aggiungere e gestire contenuti su un server Web. WebDAV è supportato in Windows 2000.
-   **Qual è il problema relativo alle modalità di gestione delle richieste WebDAV da parte di IIS 5.0?** WebDAV utilizza IIS per il trasferimento delle richieste a e da Windows 2000. Quando riceve una richiesta WebDAV, IIS in genere elabora la richiesta e opera di conseguenza. Una richiesta opportunamente predisposta può tuttavia provocare un sovraccarico del buffer, dovuto a uno dei componenti di Windows richiamati da WebDAV che non verifica correttamente i parametri.
-   **È possibile sfruttare la vulnerabilità in Windows NT 4.0 tramite IIS 4.0?** No. WebDAV non è supportato in IIS 4.0, pertanto non è possibile sfruttare la vulnerabilità.

**È possibile sfruttare la vulnerabilità in Windows XP tramite IIS 5.1?** No. Windows XP non è interessato dalla vulnerabilità.

**Se IIS 5.0 non è in esecuzione è comunque necessario installare la patch?** Sì. La disattivazione o la modifica di IIS 5.0 lascia comunque inalterato il componente di Windows che causa la vulnerabilità. Si consiglia a tutti i clienti con sistemi Windows 2000 di installare la patch.

**In quale modo un hacker può sfruttare questa vulnerabilità?** Per l'autore dell'attacco è possibile sfruttare la vulnerabilità inviando una richiesta WebDAV opportunamente predisposta a un server Web che esegue IIS 5.0.

**Quali capacità sono necessarie per sfruttare questa vulnerabilità?** Qualsiasi utente in grado di inviare una richiesta WebDAV a un server Web interessato dal problema può tentare di sfruttare la vulnerabilità. Dato che le richieste WebDAV vengono trasmesse tramite la stessa porta utilizzata per quelle HTTP (in genere la porta 80), per qualsiasi utente in grado di stabilire una connessione con il server Web è possibile tentare di sfruttare la vulnerabilità.

**A quali attacchi viene esposto il sistema a causa di questa vulnerabilità?** Se ottiene la capacità di eseguire codice con privilegi per il sistema locale, l'autore dell'attacco può effettuare qualsiasi operazione sul sistema, tra cui installazione di programmi, visualizzazione, modifica o eliminazione di dati oppure creazione di nuovi account con privilegi completi.

**Come è possibile stabilire se è installato IIS?** IIS 5.0 è installato per impostazione predefinita in tutte le versioni server di Windows 2000, mentre non è installato per impostazione predefinita in Windows 2000 Professional. Per verificare se IIS è installato nel sistema, eseguire la procedura che segue: scegliere "Start | Impostazioni | Pannello di controllo | Strumenti di amministrazione | Servizi". Se nell'elenco è visualizzato il servizio "Pubblicazione sul Web", IIS è installato.

**In quali prodotti è incluso IIS 5.0?** Internet Information Services 5.0 è incluso in Windows 2000 Datacenter Server, Advanced Server, Server e Professional.

**IIS 5.0 è eseguito per impostazione predefinita?** IIS 5.0 è eseguito per impostazione predefinita in tutte le versioni server di Windows 2000, mentre non è eseguito per impostazione predefinita in Windows 2000 Professional.

**WebDAV è attivato in IIS 5.0 per impostazione predefinita?** Sì, benché possa essere disattivato eseguendo la procedura riportata di seguito nella sezione Soluzioni.

**Soluzioni**

Esistono soluzioni utilizzabili per bloccare lo sfruttamento della vulnerabilità durante la fase di testing o valutazione della patch? Sì. Benché sia consigliabile installare la patch appena possibile, esistono diverse soluzioni alternative utilizzabili temporaneamente per bloccare la richiesta WebDAV che consente di sfruttare la vulnerabilità. Sono inoltre disponibili strumenti e documentazione Microsoft per semplificare l'implementazione delle soluzioni. Queste soluzioni devono essere considerate contromisure temporanee, in quanto sono concepite semplicemente per impedire l'attacco e non per correggere la vulnerabilità sottostante.
Nelle sezioni che seguono sono riportate le informazioni necessarie per la protezione dei computer. In ciascuna sezione sono indicate le soluzioni utilizzabili a seconda della configurazione del sistema.

-   **Se non è necessario IIS sul computer:**

    È possibile disattivare IIS eseguendo IIS Lockdown Tool, disponibile per il download all'indirizzo:

    [http://www.microsoft.com/downloads/release.asp?ReleaseID=43955](http://www.microsoft.com/downloads/release.asp?releaseid=43955)

    In alternativa, è anche possibile rimuovere IIS eseguendo la procedura descritta nel seguente articolo della Knowledge Base:

    [http://support.microsoft.com/default.aspx?scid=kb%3Ben-us%3B321141](http://support.microsoft.com/default.aspx?scid=kb%3ben-us%3b321141)

-   **Se è necessario utilizzare IIS ma non WebDAV:**

    WebDAV fornisce uno standard per la modifica e la gestione dei file tra computer su Internet. Se non si utilizza WebDAV, è possibile disattivarlo eseguendo IIS Lockdown Tool e specificando che non è necessario WebDAV. IIS Lockdown Tool è disponibile per il download all'indirizzo:

    [http://www.microsoft.com/downloads/release.asp?ReleaseID=43955](http://www.microsoft.com/downloads/release.asp?releaseid=43955)

    Sebbene consenta di impedire questo e molti altri tipi di attacco, in determinate circostanze IIS Lockdown Tool può interferire con il funzionamento del server Web. Pur essendo possibile limitare l'utilizzo di IIS Lockdown Tool alla disattivazione di WebDAV, è consigliabile applicare tutte le impostazioni offerte dallo strumento, incluso URLScan. Le informazioni per l'utilizzo di IIS Lockdown Tool sono disponibili all'indirizzo:

    [http://support.microsoft.com/default.aspx?scid=kb;EN-US;325864](http://support.microsoft.com/default.aspx?scid=kb;en-us;325864)

    È anche possibile disattivare WebDAV seguendo le istruzioni riportate nell'articolo della Microsoft Knowledge Base disponibile all'indirizzo:

    <http://support.microsoft.com/default.aspx?scid=kb;en-us;241520>

-   **Se è necessario utilizzare WebDAV sul computer:**

    Esistono diverse soluzioni applicabili per bloccare la richiesta utilizzata per sfruttare la vulnerabilità senza rinunciare alle funzionalità offerte da WebDAV.

    -   Nel caso risulti impossibile utilizzare IIS Lockdown Tool o URLScan per la configurazione dei server Web, è possibile limitare il buffer utilizzato da IIS per la ricezione della richiesta che consente di sfruttare la vulnerabilità. Microsoft fornisce URL Buffer Size Registry Tool per l'impostazione automatica della chiave del Registro di sistema che consente di limitare il buffer. Questo strumento può essere eseguito sui server Web con Windows 2000, in modo da garantirne la protezione da eventuali tentativi di sfruttare la vulnerabilità. Lo strumento può essere eseguito localmente sul server Web da proteggere oppure applicato da postazione remota a più server Web da parte di un utente che dispone di accesso amministrativo ai server. Le informazioni su URL Buffer Size Registry Tool, oltre che su altri strumenti per la risoluzione del problema, sono riportate nel seguente articolo della Knowledge Base:

        <http://support.microsoft.com/default.aspx?scid=kb;en-us;816930>

        URL Buffer Size Registry Tool può essere eseguito nei sistemi a cui è già stato applicato Windows 2000 [Service Pack 2](http://www.microsoft.com/windows2000/downloads/servicepacks/sp2/default.asp) o [Service Pack 3](http://www.microsoft.com/windows2000/downloads/servicepacks/sp3/default.asp) . È inoltre possibile apportare manualmente le modifiche al Registro di sistema, attenendosi alle istruzioni riportate nel seguente articolo della Knowledge Base:

        <http://support.microsoft.com/default.aspx?scid=kb;en-us;260694>

        È consigliabile valutare le dimensioni massime del buffer che occorrono per lo specifico ambiente del cliente e impostare tale valore massimo, benché sia comunque necessario impostare il buffer su una dimensione inferiore a 64K byte. Il valore consigliato è 16K, che corrisponde al limite impostato automaticamente da URL Buffer Size Registry Tool.

    -   Anche URLScan, installato da IIS Lockdown Tool, consente di bloccare la richiesta Web utilizzata per sfruttare la vulnerabilità. URLScan è disponibile per il download all'indirizzo:

        <http://www.microsoft.com/technet/security/tools/tools/urlscan.mspx>

        Sebbene consenta di impedire questo e molti altri tipi di attacco, in determinate circostanze IIS Lockdown Tool può interferire con il funzionamento del server Web. Pur essendo possibile limitare l'utilizzo di IIS Lockdown Tool all'installazione di URLScan, è consigliabile applicare tutte le impostazioni offerte dallo strumento, incluso URLScan.

        Le informazioni per la configurazione e personalizzazione di URLScan sono disponibili all'indirizzo:

        [http://support.microsoft.com/default.aspx?scid=kb;\[LN\];326444](http://support.microsoft.com/default.aspx?scid=kb;%5bln%5d;326444)

        Le informazioni per l'utilizzo di IIS Lockdown Tool sono disponibili all'indirizzo:

        [http://support.microsoft.com/default.aspx?scid=kb;EN-US;325864](http://support.microsoft.com/default.aspx?scid=kb;en-us;325864)

**Quali sono gli scopi della patch?**

La patch risolve la vulnerabilità modificando il metodo di gestione delle richieste per il componente di Windows interessato dal problema.

Disponibilità della patch
-------------------------

<span></span>
**Posizioni per il download di questa patch**

-   La patch per Microsoft Windows 2000 è disponibile ai seguenti indirizzi
    -   [Tutte le versioni escluso giapponese](http://microsoft.com/downloads/details.aspx?familyid=c9a38d45-5145-4844-b62e-c69d32ac929b&displaylang=en)
    -   [Giapponese](http://microsoft.com/downloads/details.aspx?familyid=fbcf9847-d3d6-4493-8dcf-9ba29263c49f&displaylang=ja)

#### Ulteriori informazioni sulla patch

**Piattaforme per l'installazione:**

Windows 2000:

È possibile installare la patch nei sistemi sui quali è già stato applicato Windows 2000 [Service Pack 2](http://www.microsoft.com/windows2000/downloads/servicepacks/sp2/default.asp) o [Service Pack 3](http://www.microsoft.com/windows2000/downloads/servicepacks/sp3/default.asp) .

**Disponibilità nei service pack futuri:**

Le correzioni di questi problemi saranno incluse in Windows 2000 Service Pack 4.

**Necessario riavvio**: sì

**Possibilità di disinstallare la patch**: sì

**Patch superate**: nessuna

**Verifica dell'installazione della patch**:

-   Per verificare l'installazione della patch nel computer, controllare che nel Registro di sistema sia stata creata la seguente chiave:

    HKEY\_LOCAL\_MACHINE\\SOFTWARE\\Microsoft\\Updates\\Windows 2000\\SP4\\Q815021.

    Per controllare i singoli file, utilizzare le informazioni di data/ora e di versione disponibili nella seguente chiave del Registro di sistema:

    HKEY\_LOCAL\_MACHINE\\SOFTWARE\\Microsoft\\Updates\\Windows 2000\\SP4\\Q815021\\Filelist

**Avvertenze**:

Se al sistema è stato applicato Windows 2000 Service Pack 2, prima di installare la patch è necessario controllare la versione del file ntoskrnl.exe sul computer. Per controllare la versione del file, eseguire la procedura che segue:

1.  Passare alla directory %windir%\\system32
2.  Fare clic con il pulsante destro del mouse su ntoskrnl.exe
3.  Scegliere Proprietà.

Le informazioni sulla versione sono riportate nella scheda Versione.

Le versioni di ntoskrnl.exe comprese tra 5.0.2195.4797 e 5.0.2195.4928 (incluse) non sono compatibili con la patch. Queste versioni sono state distribuite soltanto come correzioni rapide rilasciate dal Servizio Supporto Tecnico Clienti.

Installando la patch in un computer con una di queste versioni di ntoskrnl.exe si verifica un errore irreversibile 0x00000071 in fase di riavvio, rendendo necessario il ripristino del sistema tramite la console di ripristino di Windows 2000 e la copia di backup di ntdll.dll contenuta nella directory "\\winnt\\$NTUninstallQ815021$".

Per aggiornare un sistema con una di queste versioni di ntoskrnl.exe, prima di applicare la patch è necessario contattare il Servizio Supporto Tecnico Clienti, utilizzando le informazioni riportate all'indirizzo:

[http://support.microsoft.com](http://support.microsoft.com/)

In alternativa, è possibile eseguire l'aggiornamento al Service Pack 3 prima di installare la patch.

**Localizzazione**:

Le versioni localizzate di questa patch sono disponibili nelle posizioni indicate nella sezione "Disponibilità della patch".

**Download di altre patch di protezione**:

Sono disponibili patch per altri problemi di protezione nei seguenti siti:

-   Le patch di protezione sono disponibili nel [Microsoft Download Center](http://www.microsoft.com/downloads/search.aspx?displaylang=it) ed è possibile individuarle in modo semplice eseguendo una ricerca con la parola chiave "security\_patch".
-   Le patch per i sistemi consumer sono disponibili nel sito Web [WindowsUpdate](http://v4.windowsupdate.microsoft.com/it/default.asp)

#### Ulteriori informazioni:

**Supporto tecnico**:

-   Il problema è descritto in dettaglio nell'articolo della Microsoft Knowledge Base [815021](http://support.microsoft.com/default.aspx?scid=kb;it;815021). Gli articoli della Knowledge Base sono disponibili nel sito Web [Microsoft Online Support](http://search.support.microsoft.com/kb/c.asp?sd=so&ln=it).
-   Per usufruire dei servizi del supporto tecnico, visitare il sito [Microsoft Product Support Services](http://support.microsoft.com/default.aspx?scid=fh;it;cntact). Le chiamate al supporto tecnico relative alle patch di protezione sono gratuite.

**Fonti di informazioni sulla sicurezza**: nella sezione dedicata alla sicurezza del sito Web [Microsoft TechNet](http://www.microsoft.com/technet/security/default.mspx) sono disponibili ulteriori informazioni sulla protezione e la sicurezza dei prodotti Microsoft.

**Dichiarazione di non responsabilità**:

Le informazioni disponibili nella Microsoft Knowledge Base sono fornite "come sono" senza garanzie di alcun tipo. Conseguentemente, Microsoft non rilascia alcuna garanzia, esplicita o implicita, inclusa la garanzia di commerciabilità e di idoneità per uno scopo specifico. Microsoft o i suoi fornitori non saranno, in alcun caso, responsabili per danni di qualsiasi tipo, inclusi i danni diretti, indiretti, incidentali, consequenziali, la perdita di profitti, e i danni punitivi o speciali, anche se Microsoft o i suoi fornitori siano stati informati della possibilità del verificarsi di tali danni. Alcuni stati non consentono l'esclusione o la limitazione di responsabilità per danni diretti o indiretti e, dunque, la sopracitata limitazione potrebbe non essere applicabile.

**Versioni**:

-   V1.0 (17 marzo 2003): creazione del bollettino.
-   V1.1 (18 marzo 2003): aggiunta di nuove informazioni nel paragrafo Avvertenze della sezione Ulteriori informazioni, precisazione del componente di Windows interessato dal problema, aggiunta alla sezione Domande frequenti di una domanda relativa a IIS 5.0 e di una domanda relativa alle modifiche apportate al paragrafo Avvertenze della sezione Ulteriori informazioni.

*Built at 2014-04-18T01:50:00Z-07:00*
